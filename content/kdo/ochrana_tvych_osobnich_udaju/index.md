---
title: Ochrana Tvých osobních údajů
perex: Osobní údaje tzv. zpracováváme, tedy shromažďujeme a uchováváme, stejně
  jako mnoho jiných institucí (např. školy, sportovní kluby atp.). Co to pro
  Tebe znamená?
---
Pokud nám [napíšeš, zavoláš, řekneš o svém problému](https://deti.ochrance.cz/kdo/jak/) nebo Tě navštívíme v zařízení (např. dětský domov, diagnostický ústav, zařízení pro děti vyžadující okamžitou pomoc), můžeme pro účely vyřízení Tvého problému  získat Tvé osobní údaje jako je jméno, příjmení, telefonní číslo, adresa, e-mail či datum narození. 

Tvé údaje uchováváme jak v papírové, tak elektronické podobě, a mohou s nimi nakládat pouze oprávnění zaměstnanci naší Kanceláře (např. aby ti napsali nebo zavolali). 

**Mimo naši Kancelář můžeme Tvé osobní údaje zpřístupnit pouze:**

* úřadům, institucím, zařízením a dalším osobám, které můžeme kontrolovat, pokud je to nezbytné pro řešení Tvého problému;
* orgánům veřejné moci (např. soudu či policii), pokud nám to přikazuje zákon a se souhlasem ombudsmana;
* kontrolním orgánům, je-li to nezbytné v souvislosti s kontrolou činnosti naší Kanceláře.

### **Mohu zjistit, jaké informace o mě máte, proč a jak dlouho je budete uchovávat? Bude mě to něco stát?**

Kdykoliv nám můžeš napsat dotaz a my Ti bezplatně odpovíme.

### **Pokud změním telefon, e-mail či jiný osobní údaj, musím vám to říct?**

Nemusíš, ale můžeš. Hlavně pokud společně něco ještě řešíme, jsou pro nás tyto informace důležité.

### **Mohu chtít, abyste některé z mých údajů vymazali?**

Ano, můžeš nám to kdykoliv napsat. Zvážíme, zda údaje skutečně ještě potřebujeme (např. abychom Ti mohli pomoct) a dáme Ti vědět (stejným způsobem, jakým ses na nás obrátil/a, pokud neurčíš jinak). Můžeš nám rovnou napsat důvody, proč bychom Tvé údaje neměli zpracovávat. Než Tvou námitku posoudíme, budeme s Tvými údaji zacházet co nejšetrněji. Posuzovat budeme, zda Tvé zájmy a práva převažují nad našimi důvody zpracovávání osobních dat.

### **Jak vás mohu kontaktovat?**

Možností je více. Podrobný popis nalezneš [zde](https://deti.ochrance.cz/kdo/jak/).

### **Za jak dlouho a jak mi odpovíte na mé žádosti související se zpracováváním mých osobních údajů?**

Budeme Tě informovat do jednoho měsíce od obdržení žádosti. Pokud bychom potřebovali tuto lhůtu ze závažných důvodů prodloužit, dáme Ti vědět předem a vysvětlíme Ti proč. Odpovíme Ti stejnou formou, jakou ses na nás obrátil/a (elektronicky, poštou či telefonicky), pokud neurčíš jinak.

### **Mohu se od někoho dozvědět podrobnější informace související s ochranou mých osobních údajů?**

Můžeš napsat nebo zavolat naší pověřenkyni pro ochranu osobních údajů, kterou je JUDr. Veronika Gabrišová (542 542 311, [poverenkyne@ochrance.cz)](mailto:poverenkyne@ochrance.cz). Můžeš se obrátit i na [Úřad pro ochranu osobních údajů](http://www.uoou.cz/).
---
title: Proč děti potřebují dětského ombudsmana?
perex: Děti jsou velkou a významně zranitelnou skupinou naší populace. Proto si
  zaslouží vyšší ochranu. Dětský ombudsman tu bude právě pro ně. Bude se starat
  o prosazování jejich práva v individuálních případech i na systémové úrovni.
---
**V Česku žije více než 2 miliony dětí.** 

* **30 000** dětí žije mimo svůj domov. 
* **8 800** dětí se nachází v dětských domovech či obdobných zařízeních. 
* **9 353** dětí bylo týraných, zneužívaných a zanedbávaných. 
* **61 000** dětí je aktuálně ohroženo bytovou nouzí. 
* **40 000** dětí má alespoň jednoho rodiče ve vězení. 
* **14 %** dětí zažívá násilí v rodinách. 
* **25 %** dětí a dospívajících uvedla, že se v posledním roce alespoň jednou stala obětí agrese. 
* **7 %** dětské populace má zdravotní postižení. 
* **30 %** dospívajících dívek uvádí, že se více než jednou týdně cítí „na dně“. 
* **Čtvrtou** nejčastější příčinou úmrtí osob ve věku 15–19 let je sebevražda. 

S alarmujícími statistikami by šlo bohužel dále pokračovat. Pro ilustraci, s čím vším se děti u nás potýkají, ale tato čísla postačují. **Děti potřebují někoho, kdo se bude starat o jejich práva.**

> Zdroje: [Data o dětech](https://dataodetech.cz/display/22), [Ministerstvo práce a sociálních věcí,](https://www.mpsv.cz/statistiky-1) [Národní ústav duševního zdraví](https://dzda.cz/), [Český statistický úřad](https://csu.gov.cz/produkty/deti-se-zdravotnim-postizenim-a-osoby-se-zdravotnim-postizenim-zijici-mimo-soukrome-domacnosti-2017-2018), [Fakulta sociálních studií Masarykovy univerzity](https://irtis.muni.cz/media/3137006/eu_kids_online_report_2018_cz_main.pdf)

### Co by měl dělat dětský ombudsman?

1. Měl by naslouchat mladé generaci a její názory zprostředkovávat dalším institucím. K tomu bude mít poradní orgán složený ze zástupců dětí.
2. Měl by monitorovat naplňování práv dětí, provádět výzkumy a svými doporučeními upozorňovat zejména státní orgány na oblasti, v nichž dochází k nerespektování či porušování práv dětí. 
3. Měl by dětem rychle, účinně a srozumitelně poradit, jak dál postupovat při řešení jejich problémů.
4. Měl by prošetřovat stížnosti dětí a jejich blízkých na úřady a další vybrané instituce, pokud zasáhly do práv dětí nebo byly v jejich věci nečinné. 
5. Měl by dohlížet na dodržování práv dětí v zařízeních (např. v dětských domovech, diagnostických a výchovných ústavech, psychiatrických nemocnicích apod.).
6. Měl by chránit děti před diskriminací.
7. Měl by připomínkovat právní předpisy a další dokumenty týkající se práv dětí.
8. Měl by vzdělávat a šířit osvětu o právech dětí.
9. Měl by podat návrh na zahájení vybraných soudního řízení v případě ohrožení práv dítěte. 

Měl by toho dělat ještě mnohem více... 

> #### Ombudsman Křeček: Vítáme, že by měl být dětský ombudsman zřízen v Kanceláři veřejného ochránce práv
>
> {{< youtube "https://youtu.be/HhdtlPyXKHo" >}}

### Může toto všechno dětský ombudsman dělat sám?

**Určitě ne.** 

I když jsme v Kanceláři veřejného ochránce práv na dětského ombudsmana připraveni, ani sebešikovnější představitel všechny kompetence neutáhne sám. Potřebuje k tomu tým odborníků různých specializací, např. právníky, psychology, pedagogy či výzkumné pracovníky.

### Kde bude dětský ombudsman sídlit?

Dětský ombudsman by měl sídlit **v Brně** a využívat zázemí a pracovníky Kanceláře veřejného ochránce práv. Na úkoly spojené s jeho činností se proto už delší dobu chystáme. 

### Pro koho tu dětský ombudsman bude?

Na dětského ombudsmana se budou moct obracet: 

* všechny děti bez rozdílu věku, 
* jejich blízcí, pokud budou namítat porušení práv dětí,
* všichni, kteří chtějí upozornit na systémové problémy v oblasti ochrany práv dětí. 

### Kdy začne dětský ombudsman pracovat?

[Novela zákona o veřejném ochránci práv](https://www.psp.cz/sqw/historie.sqw?o=9&T=688), která zřizuje i dětského ombudsmana (slovy zákona **ochránce práv dětí**), je momentálně u poslanců. Zatím navrhují, aby nabyla účinnosti (tedy dětský ombudsman vznikl) **od ledna nebo července 2025.** Poslanci novelu:

* v květnu 2024 schválili v prvním čtení, 
* během června a července 2024 podpořili ve výborech,
* v září 2024 schválili ve druhém čtení. 

Zbývá tedy ještě projednání v poslanecké sněmovně ve třetím čtení a v Senátu, následně zbývá podepsání prezidentem republiky. 

> #### Smutné dětské příběhy? Díky dětskému ombudsmanovi by jich mohlo být méně, říká ministr Šalomoun
>
> {{< youtube "https://youtu.be/jg2H1bFkzQE" >}}
>
> #### Pomůže dětský ombudsman? Ano, bude-li mít zkušenosti třeba z opatrovnických soudů, věří poslankyně Richterová
>
> {{< youtube "https://youtu.be/kRIrdeK8_sA" >}}
>
> #### Dětský ombudsman nemůže být na ochranu dětí sám, potřebuje tým lidí a finanční zázemí, uvádí předsedkyně Výboru pro práva dítěte Petrová
>
> {{< youtube "https://youtu.be/7pskO2pcKxw" >}}
>
> #### Návrh na zřízení dětského ombudsmana je konečně v Poslanecké sněmovně, oceňuje poslankyně Válková
>
> {{< youtube "https://youtu.be/10OFl6xokIo" >}}
>
> #### Když chceme veřejnému ochránci práv přidat další kompetence, určitě bude potřebovat víc lidí a peněz, jednoznačně míní soudkyně Evropského soudu pro lidská práva Šimáčková
>
> {{< youtube "https://youtu.be/_zuRwF4XuR0" >}}
>
> #### Česká republika potřebuje dětského ombudsmana či ombudsmanku, uvádí vládní zmocněnkyně pro lidská práva Šimáčková Laurenčíková
>
> {{< youtube "https://youtu.be/j-WYP8PIBI8?si=LUCn5m32dCWykDPI" >}}
>
> #### Dětský ombudsman bude hlasem v těch případech, kdy dospělí odmítli naslouchat, myslí si poslankyně Zajíčková
>
> {{< youtube "https://youtu.be/oJn8kZsfeHU?si=r6WSRZ8KaEUtIdpE" >}}
>
> #### Dnešní děti jsou budoucí dospělí, jejich současnost je budoucností nás všech, vysvětluje soudce Beneš, proč je potřeba dětský ombudsman
>
> {{< youtube "https://youtu.be/f3WHe2DZCXk?si=PJB09U-qXfgZDdic" >}}
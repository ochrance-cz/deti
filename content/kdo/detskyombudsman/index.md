---
title: detskyombudsman
perex: Děti jsou velkou a významně zranitelnou skupinou naší populace. Proto si
  zaslouží vyšší ochranu. Dětský ombudsman tu bude hlavně pro ně. Bude se starat
  o prosazování jejich práva v individuálních případech i na systémové úrovni.
---
V Česku žije více než 2 miliony dětí. 

* 30 tisíc dětí žije mimo svůj domov. 
* 8 800 dětí se nachází v dětských domovech či obdobných zařízeních. 
* 9 353 dětí bylo týraných, zneužívaných a zanedbávaných. 
* 61 000 dětí je aktuálně ohroženo bytovou nouzí. 
* 40 000 dětí má alespoň jednoho rodiče ve vězení. 
* 14 % dětí zažívá násilí v rodinách. 
* Čtvrtina dětí a dospívajících uvedla, že se v posledním roce alespoň jednou stala obětí agrese. 
* 7 % dětské populace má zdravotní postižení. 
* 30 % dospívajících dívek uvádí, že se více než jednou týdně cítí „na dně“. 
* 4. nejčastější příčinou úmrtí osob ve věku 15–19 let je sebevražda. 

S alarmujícími statistikami by bohužel šlo dále pokračovat. Pro ilustraci, s čím vším se děti u nás potýkají, ale tato čísla postačují. Potřebují někoho, který se bude starat jen o jejich práva.

> Zdroje: [Data o dětech](<> https://dataodetech.cz/display/22>), [Ministerstvo práce a sociálních věcí,](https://www.mpsv.cz/statistiky-1) [Národní ústav duševního zdraví](https://dzda.cz/), [Český statistický úřad](https://csu.gov.cz/produkty/deti-se-zdravotnim-postizenim-a-osoby-se-zdravotnim-postizenim-zijici-mimo-soukrome-domacnosti-2017-2018), [Fakulta sociálních studií Masarykovy univerzity](https://irtis.muni.cz/media/3137006/eu_kids_online_report_2018_cz_main.pdf)

### Co by měl dělat dětský ombudsman?

* Měl by naslouchat mladé generaci a její názory zprostředkovávat dalším institucím (k tomu bude mít poradní orgán složený z dětí).
* Měl by monitorovat naplňování práv dětí, provádět výzkumy a svými doporučeními upozorňovat zejména státní orgány na oblasti, v nichž dochází k nerespektování či porušování práv dětí. 
* Měl by dětem rychle, účinně a srozumitelně poradit, jak dál postupovat při řešení jejich problému.
* Měl by prošetřovat stížnosti dětí a jejich blízkých na úřady a další vybrané instituce. 
* Měl by dohlížet na dodržování práv dětí v zařízeních (např. v dětských domovech, diagnostických a výchovných ústavech, psychiatrických nemocnicích).
* Měl by chránit děti před diskriminací.
* Měl by připomínkovat právní předpisy a další dokumenty týkající se práv dětí.
* Měl by vzdělávat a šířit osvětu o právech dětí.
* Měl by podat návrh na zahájení vybraných soudního řízení v případě ohrožení práv dítěte. 

Měl by toho dělat ještě mnohem více... 

### Může toto všechno dětský ombudsman dělat sám?

Určitě ne. I když jsme v Kanceláři veřejného ochránce práv na dětského ombudsmana připraveni, ani sebešikovnější představitel všechny kompetence neutáhne sám. Potřebuje k tomu tým odborníků různých specializací, např. právníky, psychology, pedagogy či výzkumné pracovníky.
Kde bude dětský ombudsman sídlit? 

Dětský ombudsman by měl sídlit v Brně ve společné kanceláři s veřejným ochráncem práv. Na úkoly spojené s jeho činností se proto už delší dobu chystáme. 

### Pro koho tu dětský ombudsman bude? 

Na dětského ombudsmana se budou moct obracet 

* všechny děti bez rozdílu věku, 
* jejich blízcí, pokud budou namítat porušení práv dětí,
* všichni, kteří chtějí upozornit na systémové problémy v oblasti ochrany práv dětí. 

### Kdy začne dětský ombudsman pracovat?

[Novela zákona o veřejném ochránci práv](https://www.psp.cz/sqw/historie.sqw?o=9&T=688), kterou by měl být dětský ombudsman zřízen, je momentálně u poslanců. Ti ji schválili v květnu 2024 v prvním čtení a během června a července ji podpořili ve výborech. Počítají, že by mohla být účinná od ledna nebo července 2025.
---
title: Plošný zákaz vstupu dětem do restaurace je diskriminační
date: '2015-03-09'
perex: >-
  Nejvyšší správní soud dal svým rozsudkem za pravdu České obchodní inspekci,
  která uložila provozovateli restaurace pokutu za to, že zakazoval vstup do
  svého zařízení dětem.

---


<p>Česká obchodní inspekce uložila provozovateli restaurace pokutu ve&nbsp;výši 10&nbsp;tisíc korun za&nbsp;to, že&nbsp;na&nbsp;dveře provozovny umístil nápis: „Tato restaurace není vhodná pro děti do&nbsp;6&nbsp;let v&nbsp;doprovodu rodičů z&nbsp;důvodu rušení ostatních a&nbsp;hotelových hostů. Vstup pouze pro dospělé a&nbsp;děti od&nbsp;6&nbsp;let v&nbsp;doprovodu rodičů.“ Inspekce rozhodla, že se jedná o diskriminaci spotřebitelů do&nbsp;18&nbsp;let, kteří přicházejí samostatně, tedy bez doprovodu rodičů, i&nbsp;jako diskriminaci rodičů, kteří mají potomky mladší 6&nbsp;let, a&nbsp;mají tak vstup do&nbsp;provozovny rovněž zakázán.</p><p>Nejvyšší správní soud dospěl ve&nbsp;svém rozhodnutí k&nbsp;závěru, že&nbsp;obecný zákaz vstupu dětí do&nbsp;provozovny představuje diskriminaci. Ke stejným závěrům dospěl v&nbsp;minulosti i ombudsman.&nbsp; </p><p>Soud vysvětlil, že&nbsp;plošný zákaz vstupu dětí do&nbsp;provozovny by byl ospravedlnitelný pouze tehdy, pokud by takové omezení mělo objektivní a&nbsp;rozumné důvody. Těmi by mohla být povaha poskytovaných služeb, kdy by restaurace nabízela výhradně alkoholický sortiment, případně pro děti nevhodné stavební řešení podniku atd. I&nbsp;kdyby však existoval rozumný důvod pro zmíněné omezení, podle zákona by prostředky k&nbsp;jeho dosažení musely být přiměřené. Jako přiměřený se rozhodně nejeví plošný zákaz vstupu dětí do&nbsp;provozovny. Vhodnějším řešením by mohlo být vykázání konkrétních dětí, které by svým chováním rušily ostatní hosty. </p>


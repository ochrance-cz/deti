---
title: Co chtějí středoškoláci změnit ve svém okolí?
draft: true
date: 2023-05-19T11:43:34.686Z
perex: "Dnes nám představuje své plány hned sedm středoškolských týmů zapojených
  do soutěže [Elevator: nápadem to
  začíná](https://deti.ochrance.cz/kdo/elevator_napadem_to_zacina/). Chceme je
  podpořit, aby své projekty dotáhly a změnily věci, které je trápí v jejich
  okolí."
---
### Cyklostezka jako bezpečná alternativa pro cestování mezi městy

Mezi představované projekty patří třeba ambiciózní snaha postavit cyklostezku z Čáslavi do Kutné Hory. Kromě toho, že by mohla sloužit jako bezpečná alternativa pro cestování mezi oběma městy, doplnila jedna z autorek také svou osobní motivaci: *"Důvod, proč jsem se do tohoto projektu zapojila, je, že bych si sama přála mít k dispozici cyklostezku, abych se mohla dopravovat do školy nebo navštěvovat své přátele nezávisle na svých rodičích či veřejné dopravě. Situace je nejhorší především o víkendu, kdy autobusy nejezdí, takže pokud bydlíte v jedné z menších vesnic bez přístupu k vlaku, jste zcela závislí na milosti svých rodičů."*

### Upcyklace – způsob, jak vdechnout věcem druhý život 

Studenti z Benešova zase vymýšlí, jak zřídit charitativní obchůdek. Ten by soužil nejen lidem v nouzi, ale zároveň by v něm našly uplatnění věci, které již dosloužily jiným. Benešovští středoškoláci usilují o co největší upcyklaci oblečení, hraček, knih i potřeb do domácnosti. Aby načerpali inspiraci, sjednali jsme mimo jiné exkurzi v brněnském [Šupligu – charitativním obchůdku Ligy lidských práv](https://llp.cz/suplig/). 

### Zelený parkovací dům 

Inspiraci jsme nabídli také pražským středoškolákům se zahradnickým zaměřením. Vzali jsme je mimo jiné do [naší nové budovy, která získala v roce 2020 ocenění v soutěži Zelená střecha roku](https://www.zelenestrechy.info/green-roof/detail/78). Pražský studentský tým totiž usiluje o ozelenění parkovacího domu poblíž jejich školy. Mají v plánu ho osadit nejen popínavými rostlinami, ale také zajistit jejich výsadbu a údržbu. 



> Soutěž jsme vyhlásili ve spolupráci s [Centrem podpory podnikavost](https://www.podnikavamysl.cz/cz/) z brněnské [Lipky.](https://www.lipka.cz/) Vybrané týmy se zúčastnily dnešního setkání participační skupiny, kterou pořádáme v rámci projektu Posílení aktivit veřejného ochránce práv v ochraně lidských práv (směrem k ustavení Národní lidskoprávní instituce v ČR), číslo projektu LP-PDP3-001. Projekt je součástí Programu lidská práva financovaného z Norských fondů 2014-2021 prostřednictvím Ministerstva financí.
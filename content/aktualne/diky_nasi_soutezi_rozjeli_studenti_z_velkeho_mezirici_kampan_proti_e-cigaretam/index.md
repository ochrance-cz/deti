---
title: Studenti z Velkého Meziříčí rozjeli kampaň proti e-cigaretám
date: 2023-07-17T11:05:46.776Z
perex: "Gymnazisté z [Velkého Meziříčí](https://www.gvm.cz/cs) si všimli, že
  řada jejich mladších spolužáků a sourozenců experimentuje s e-cigaretami a
  podobnými produkty. Vytvořili proto osvětovou kampaň o jejích škodlivosti.
  Projekt zároveň přihlásili do naší soutěže [Elevator: nápadem to
  začíná](https://deti.ochrance.cz/o-nas/elevator_napadem_to_zacina/), kde se
  zařadil mezi nejlepší."
---
Adéla, Iveta a Standa vytvořili plakát, na kterém informují své vrstevníky o nebezpečných látkách, které e-cigarety obsahují. Naplánovali jeho umístění ve Velkém Meziříčí tak, aby si ho všimlo co nejvíce dětí ve věku 12-15 let. V příštím školním roce chtějí k tématu uspořádat krátké interaktivní  přednášky pro studenty různých škol.

![Plakát vytvořený studenty. Je na něm velká modrá cigareta a nad ní nadpis "Víte, co vdechujete?" Okolo cigarety jsou vyjmenovány chemické látky, které e-cigareta obsahuje (nikotin, benzaldehyd, formaldehyd, glycerol, akrolein, propylenglykol), a nápisy, kde se využívají. ](plakat_vite_co_vdechujete_page-0001.jpg)

Ombudsman pozval celý tým k pracovnímu setkání. Studenti svůj projekt nejen představili, ale setkali se také s několika poradci z řad nejrůznějších odborníků. Mimo jiné s Ivou Hrnčiříkovou, která vede[ Informační a edukační centrum při Masarykově onkologickém ústavu](https://www.mou.cz/informacni-a-edukacni-centrum/t1479). Za jejich pomoci upravili svůj plakát a zamýšleli se nad nejúčinnějšími strategiemi, jak oslovit vybranou cílovou skupinu.

![Tým z Velkého Meziříčí během konzultace s vedoucí Informačního a edukačního centra Masarykova onkologického ústavu. ](vite_co_vdechujete.jpg)

Po setkání tak navázali spolupráci s řediteli škol ve Velkém Meziříčí a praktickými a dětskými lékaři v okolí. Své plakáty umístili nejen do škol, ale také do vybraných čekáren a ordinací. Dále pracují na výběru míst, kde by mohli šířit svou osvětovou kampaň zaměřenou hlavně na nebezpečné účinky jednotlivých látek na lidské zdraví.

![Ocenění za důkladné zmapování tématu anketou.](6_page-0001.jpg)

A jak naši soutěž zhodnotili sami velkomeziříčtí studenti? Přečtěte si v jejich [článku](https://www.gvm.cz/images/stories/Aktuality/Elev%C3%A1tor.pdf), ze kterého vybíráme úryvek: 

***"Vůbec jsme netušili, že by někdo mohl vidět v našem projektu a v nás samotných takový potenciál. Všichni, se kterými jsme mluvili, byli moc milí a ochotní. Dostali jsme několik vizitek, letáčků a také nabídek pomoci. Z budovy jsme odešli po patnácté hodině. Hrdí, vyčerpaní, ale hlavně šťastní, že se nám podařilo uspět."***

> Setkání vybraných týmů (participační skupiny) jsme uspořádali v rámci projektu Posílení aktivit veřejného ochránce práv v ochraně lidských práv (směrem k ustavení Národní lidskoprávní instituce v ČR), číslo projektu LP-PDP3-001. Projekt je součástí Programu lidská práva financovaného z Norských fondů 2014-2021 prostřednictvím Ministerstva financí.
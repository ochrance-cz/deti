---
title: Ne všechny dětí slaví…
date: "2018-06-01"
perex: První červen je vyhlášen jako Mezinárodní den dětí.
---

<p class="MsoNormal">Všem dětem přejeme, aby si ho užily, a to nejlépe společně
se svými blízkými. Ombudsmanka se však stále častěji setkává s případy, kdy děti
nemohou být z nejrůznějších důvodů se svými rodiči, případně se
s nimi nemohou alespoň pravidelně vídat.</p>
<p class="MsoNormal">O odebrání dítěte z péče rodičů může rozhodnout pouze
soud, je-li k tomu závažný důvod (rodiče nezajistí dítěti řádnou péči nebo
dochází k ohrožení dítěte a jeho tělesného nebo duševního vývoje). Soud také
jako jediný může rodičům zakázat, aby se se svým dítětem stýkali, případně
rozhodnout, že styku dítěte s rodičem se musí účastnit další osoba (např.
sociální pracovnice), že může probíhat pouze na určitém místě, nebo po omezenou
dobu. Pouze ve výjimečných případech (vede-li se s rodiči trestní řízení)
může rozhodnout také státní zástupce. Nikdo jiný (např. OSPOD, zařízení pro
děti, pěstouni,…) nemůže dítěti bránit, aby se s rodiči pravidelně vídalo.</p>
<p class="MsoNormal">V nedávné době se
ombudsmanka setkala s případy několika dětí, kteří se bezprostředně po
umístění do pěstounské péče na přechodnou dobu nemohly vídat s rodiči. Bránily
tomu nejčastěji podmínky, které si kladly pěstouni, jejich doprovázející
organizace nebo OSPOD. V některých případech byla prodleva mezi odebráním
dítěte z péče rodičů a jeho dalším setkáním s rodiči způsobena také špatnou
komunikací mezi vyjmenovanými subjekty. Tento postup není správný a ombudsmanka
jej kritizovala.</p>
<p class="MsoNormal">Pokud by ses dostal/a do stejné situace, můžeš ombudsmance napsat například prostřednictvím e-mailu <a href="mailto:deti@ochrance.cz">deti@ochrance.cz</a>
(podrobnosti <a href="jak-se-na-ochrance-obratit/">zde</a>).</p>

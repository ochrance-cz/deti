---
title: Odložená maturitní slohovka ti může znepříjemnit nástup na vysokou školu
date: 2024-02-08T11:31:15.208Z
perex: Maturita se ti může neplánovaně protáhnout i kvůli krátkodobé nemoci.
  Maturovat sice lze v náhradním termínu, ten ale většinou dostaneš až v dalším
  zkušebním období, typicky na podzim.
---
Pokud onemocníš na maturitu, měl/a by ses co nejrychleji (nejpozději do 3 pracovních dnů od data konání zkoušky) **omluvit** řediteli/ředitelce školy. To udělal i osmnáctiletý Petr. U školy se ujistil, že si slohovku bude moci napsat v **náhradním termínu**. Bohužel mu už nikdo neřekl, že to bude **až na podzim.** Nemohl tak nastoupit na vysokou školu, kterou si vybral a na kterou udělal přijímačky. Vysoká škola totiž netolerovala dodatečné doložení maturitního vysvědčení.

Maturitní slohovky (stejně jako např. didaktické testy) skutečně nelze psát v „náhradním termínu“ ještě probíhajícího zkušebním období. Bylo by to nefér. Slohovky totiž musí mít jednotné zadání pro všechny na dané škole a v daném období (didaktické testy jsou stejné pro úplně všechny maturanty v daném období). Petrovi jsme tak nemohli pomoci.

Nemůžeme diktovat vysokým školám, kdy mají ukončit termín svých zápisů ke studiu. Neumožňuje nám to zákon. Proto jsme alespoň vyzvali ministerstvo školství, aby vysoké školy upozornilo na tento problém a motivovalo je k hledání jiného řešení. Jak nám ukázala Petrova zkušenost, jsou i vysoké školy, které s dodatečnými zápisy ke studiu nemají problém. I díky tomu mohl Petr nastoupit na jinou vysokou školu ještě v září, ihned po tom, co úspěšně dopsal chybějící slohovku.
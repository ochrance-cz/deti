---
title: Adopce dítěte párem se zdravotním postižením na Kypru
date: '2015-06-19'
perex: >-
  Ombudsman na Kypru řešil případ diskriminace manželského páru s postižením
  pohybového aparátu při adopci dítěte. Stěžovatelé namítali, že se setkali se
  zacházením založeným na předsudcích kvůli svému zdravotnímu postižení.
  Ombudsman jim dal za pravdu, že došlo k porušení Úmluvy OSN o právech osob se
  zdravotním postižením. Tato úmluva platí i u nás, proto je kyperský případ
  zajímavý i pro Českou republiku.

---


<p>Manželský pár se pokoušel získat povolení k adopci dítěte, ale při jednání s&nbsp;úřady neuspěl. Obrátili se proto na kyperského ombudsmana, který je monitorovací orgán podle Úmluvy OSN o právech osob s&nbsp;postižením, což znamená, že sleduje a kontroluje, jak jsou dodržována práva osob se zdravotním postižením. Takový orgán by měl mít každý stát, který přijal tuto úmluvu. V&nbsp;České republice by se mohl stát monitorovacím orgánem ombudsman, ale zatím jím není nikdo. </p><p>Vraťme se ale k&nbsp;případu na Kypru. Ombudsman vydal stanovisko, ve kterém popsal svá zjištění a vysvětlil, proč se jedná o diskriminaci. Zjistil, že úřad chtěl po manželích speciální prohlídku u lékaře a psychologa, ovšem tento postup nevyžaduje běžně po ostatních uchazečích o adopci. Navíc při jednání s&nbsp;uchazeči o adopci úředníci otevřeně pochybovali o jejich schopnostech být rodiči jen proto, že trpí postižením pohybového aparátu. Úřad také nevhodně poukazoval na „neschopnost“ páru „náležitě“ se začlenit do společnosti tak, jak je to zvykem u zdravých osob. Při řešení možné adopce přitom úřad nezvážil možnosti zajištění podpory či asistence možným rodičům.</p><p>Ombudsman proto uzavřel, že došlo k&nbsp;diskriminaci při rozhodování o adopci. Navrhl úřadům, aby zajistily školení a vzdělávání všech úředníků řešících adopce ohledně Úmluvy OSN o právech osob se zdravotním postižením a zaměřily se na boj proti diskriminaci, stereotypům a předsudkům vůči osobám se zdravotním postižením. Také se na Kypru bude více dbát na zpřesnění procesu, jak bude rozhodování o adopci osob se zdravotním postižením probíhat. Cílem je, aby byla osobám s&nbsp;postižením zajištěna dostatečná podpora a nebyly vyloučeny z&nbsp;možnosti adopce dítěte jen na základě svého postižení, a aby jim nebyly kladeny nepřiměřené překážky na místo pomoci. </p><p>Informace o případu jsou v anglickém jazyce dostupné <a title="Otevření do nového okna" href="http://www.ochrance.cz/diskriminace/aktuality-z-diskriminace/aktuality-z-diskriminace-2015/adopce-deti-osobami-se-zdravotnim-postizenim-na-kypru" target="_blank">zde</a>&nbsp;<img alt="" src="typo3/ext/od_linkdesc/icons/external.gif" class="od_linkdesc_icon_external" />.</p>


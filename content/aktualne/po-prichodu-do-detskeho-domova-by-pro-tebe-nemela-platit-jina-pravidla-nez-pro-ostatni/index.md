---
title: Po příchodu do dětského domova by pro tebe neměla platit jiná pravidla
  než pro ostatní
date: 2019-05-23
perex: Nedávno ombudsmanka řešila případ sedmnáctileté Žanety, kterou do
  dětského domova umístil soud. U rodičů být nemohla a s určenými poručníky být
  nechtěla. Po příchodu do dětského domova (první měsíc) Žaneta musela odevzdat
  mobil a měla k němu přístup pouze jednu hodinu denně. Ředitel dětského domova
  také zakázal, aby ji navštěvoval její přítel nebo aby k němu mohla jet na
  víkend. Přístup k internetu měla pouze omezený, a kromě odchodu do školy
  vzdálené jen několik stovek metrů nemohla samostatně odejít mimo areál
  zařízení.
---
Ochránkyni se přístup zařízení nelíbil. Kontaktovala proto také sociální pracovnici OSPOD, která měla dívku na starosti. Ani ta však s věcí nic neudělala. Zařízení trvalo na tom, že tato omezení jsou během prvního měsíce pobytu dívky v domově nutná. Po rozsáhlé komunikaci dětský domov i OSPOD uznali svou chybu. Zařízení s příchodem nového ředitele změnilo vnitřní řád. OSPOD slíbil, že napříště bude postupovat podle doporučení ombudsmanky. 

Kdybys chtěl/a vědět víc, podrobně jsme případ popsali ve [zprávě ombudsmanky ](http://eso.ochrance.cz/Nalezene/Edit/5694)a jejím [závěrečném stanovisku](http://eso.ochrance.cz/Nalezene/Edit/6374).

## Co obecně platí?

Zákon dětem umístěným z ústavních zařízeních (dětském domově, dětském domově se školou, výchovném či diagnostickém ústavu či středisku výchovné péče) garantuje práva, do kterých personál zařízení nemůže jen tak zasáhnout. A to ani s odůvodněním, že si dítě v zařízení musí zvyknout (například během prvního měsíce).

Ombudsmanka se však občas setkává s případy, kdy zařízení nově příchozím dětem automaticky zakazuje přijímat návštěvy blízkých, chodit na volné vycházky, telefonovat, mít u sebe vlastní mobil či používat internet.  To však nelze. Omezení těchto práv je možné jen z vážných důvodů a je-li to v zájmu dítěte. O některých dokonce musí rozhodnout soud. Pokud by ses s něčím takovým setkal/a, neboj se ozvat. Můžeš zavolat nebo napsat sociálním pracovníkům či pracovnicím OSPOD. Ti by tě měli v zařízení pravidelně navštěvovat. Stejně tak můžeš kontaktovat [nás](https://deti.ochrance.cz/kdo/jak/).
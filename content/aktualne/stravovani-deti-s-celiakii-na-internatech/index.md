---
title: Stravování dětí s celiakií na internátech
date: '2019-01-22'
perex: >-
  Obrátil se na nás čtrnáctiletý chlapec. Chtěl by studovat na střední škole
  obor, který však nenabízí žádná škola v okolí. Proto by musel bydlet na
  internátě. Narazil však na problém, protože je celiak (nemůže jíst potraviny
  obsahující lepek). Internáty, které s rodiči oslovil, totiž odmítají vařit
  bezlepkovou stravu. Bojí se proto, že kvůli svému dietnímu omezení nebude moci
  studovat obor, který by chtěl. Část odpovědi, kterou jsme chlapci zaslali a ve
  které je problém rozebrán, najdeš níže.

---


<h4>Jaká pravidla platí pro školní stravování?</h4><p><br />Pravidla pro školní stravování upravuje školský zákon a vyhláška o školním stravování. Pokud by ses do nich chtěl (třeba i s rodiči) podívat, najdeš je <a href="https://zakonyprolidi.cz/cs/2004-561" target="a" class="https://zakonyprolidi.cz/cs/2005-107">tady</a> a <a href="https://zakonyprolidi.cz/cs/2005-107" target="_blank">tady</a>. Se čtením paragrafů se ale trápit nemusíš, to nejdůležitější Ti vysvětlím.</p><p>Dokud Ti nebude 18 let, máš při studiu na základní i střední škole podle zákona právo na školní stravování. Do něj patří i stravování v domovech mládeže. Děti, které v nějakém domově mládeže bydlí, mají mít zajištěno jídlo po celý den – od snídaně až po večeři.</p><p>Toto pravidlo ovšem platí pro poskytování „klasické“ stravy, která poměrně často obsahuje lepek. Ty bys potřeboval dietní stravování, tedy aby Ti v domově mládeže připravovali jídlo bez lepku. S touto možností pravidla o školním stravování počítají. Důležité ale je, že domov mládeže není povinen dietní stravování zajistit (vyhláška stanovuje pouze možnost tímto způsobem vařit, nikoli povinnost). Když budeš mít potvrzení od lékaře, že trpíš celiakií, domov mládeže Ti <strong>může poskytovat dietní stravování </strong>podle speciálně schválených receptur, ale také to dělat <strong>nemusí</strong>.</p><h4>Není to diskriminace?</h4><p>Máš pravdu v tom, že domovy mládeže nemohou děti při školním stravování diskriminovat. Neměly by tedy s někým jednat hůře než s ostatními například jen kvůli jeho věku, barvě pleti, pohlaví nebo zdravotnímu postižení. Zakazuje jim to totiž antidiskriminační zákon (k nahlédnutí <a href="https://zakonyprolidi.cz/cs/2009-198" target="_blank">tady</a>). Chránit osoby před diskriminací pomáhá právě ombudsmanka.</p><p>Řešila už několik podobných případů týkajících se školního stravování dětí s celiakií. Posoudila je tak, že děti s celiakií jsou při školním stravování chráněny antidiskriminačním zákonem. <strong>Proto by školy měly vařit dietní jídla, pokud je přiměřené to po nich požadovat. </strong>Ne vždy je však požadavek na vaření dietního jídla přiměřený. Podmínka přiměřenosti znamená, že je třeba posuzovat každý jednotlivý případ zvlášť (např. zjistit důvody, proč je v konkrétním případě obtížné zajistit dietní stravování). Teprve po zvážení všech důležitých informací je možné říci, zda mohlo nebo nemohlo dojít k diskriminaci.</p><p>Podrobněji (a více právnicky) jsou tyto případy rozebrány ve zprávách ochránkyně, které najdeš na těchto odkazech - <a href="https://www.ochrance.cz/fileadmin/user_upload/ESO/6059-2015-IP-Z.pdf" target="_blank">1</a> a <a href="https://www.ochrance.cz/fileadmin/user_upload/ESO/5679-2016-IP-zprava.pdf" target="_blank">2</a>.</p><p>Zprávy bys mohl s rodiči třeba využít, až budete oslovovat školy a domovy mládeže a žádat je o vaření dietního jídla. Zprávy mluví o stravování ve školách, ale u domovů mládeže by situace měla být stejná. Musím Tě ale upozornit, že zprávy obsahují názor ochránkyně, a ne každý s ním musí souhlasit. Zatím pořád nevíme, jak by v podobných případech například rozhodly soudy.</p><h4>Co se dá dělat?</h4><p>Nejlepším řešením je domluvit se, i když to někdy bývá těžké. Zkus poprosit své rodiče, aby znovu oslovili Tebou vybrané školy a domovy mládeže a pokusili se s nimi na dietním stravování dohodnout. Můžou při tom poukázat na antidiskriminační zákon a názory ochránkyně, které už teď znáš.</p><p>Pokud by se žádná dohoda nepodařila, můžeš se s rodiči obrátit na <a href="https://www.csicr.cz/cz/Poradna-QL/Poradna/Jak-podavat-stiznosti,-podnety,-petice/Stiznosti,-podnety,-petice" target="_blank">Českou školní inspekci</a>. Možná by Ti mohla pomoci, protože se školnímu stravování dlouhodobě věnuje a může kontrolovat, zda školy a domovy mládeže neporušují právní předpisy (včetně zákazu diskriminace).</p><p>Taky <strong>můžeš znovu <a href="https://deti.ochrance.cz/stravovani-deti-s-celiakii-na-internatech/" target="_blank">napsat nám</a></strong>, kdybys byl přijat na školu s domovem mládeže, kde by Ti odmítali zajistit dietní stravování. Ochránkyně by pak mohla takový domov mládeže oslovit a prošetřit, jestli se nedopouští diskriminace. Ochránkyně ale nemůže škole nebo domovu mládeže vaření dietního jídla nařídit.</p>


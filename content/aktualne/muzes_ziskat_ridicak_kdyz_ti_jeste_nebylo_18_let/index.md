---
title: Můžeš získat řidičák, když Ti ještě nebylo 18 let?
date: 2022-06-06T11:10:06
perex: Ano, ale jen pro některé skupiny motorových vozidel. Třeba pro menší
  motorky a čtyřkolky, silnější elektrické koloběžky nebo traktor.
---
Konkrétně pro skupinu **AM je věková hranice 15 let**, pro skupinu **A1 16 let** a pro skupinu **B1 a T 17 let**. Při podání žádosti o vydání řidičského průkazu je však **nutný souhlas (podpis) zákonného zástupce** (nejčastěji rodiče).

Pokud si nejsi jistý/á, jaké řidičské oprávnění potřebuješ k řízení konkrétního vozidla, obrať se na kterýkoliv **registr řidičů** (tj. úřady obcí s rozšířenou působností, typicky městské úřady a magistráty). Při pokládání dotazu uveď technické specifikace vozidla, které chceš řídit – počet kol, typ motoru (spalovací či elektrický), výkon motoru, zdvihový objem válců, hmotnost vozidla atd.. 

<img src="https://c.pxhere.com/photos/c0/4c/motorbike_bike_motorcycle_transportation_wheel_vehicle_lifestyle_adventure-386564.jpg!d" srcset="https://c.pxhere.com/photos/c0/4c/motorbike_bike_motorcycle_transportation_wheel_vehicle_lifestyle_adventure-386564.jpg!d" alt="auto, kolo, dobrodružství, jízdní kolo, kolo, přeprava, vozidlo, motocykl, motorka, životní styl, venku, vrtulník, křižník, motocyklové, pozemní vozidla, automobilový make, Free fotobanka In PxHere">

Další podrobnosti najdeš také na webu [Ministerstva dopravy](https://www.mdcr.cz/Zivotni-situace/Ridicske-prukazy/Cesky-RP). 

> **Rozdělení vozidel do jednotlivých skupin stanoví zákon:**
>
> **Do skupiny AM** patří motorová vozidla s konstrukční rychlostí do 45 km/h. Dvoukolová vozidla jsou dále omezena objemem válců spalovacího motoru do 50 cm3 a výkonem elektrického motoru do 4 kW. Do této kategorie tak mohou patřit i některé elektrické koloběžky. Obdobné omezení platí pro tříkolová vozidla. Vozidla čtyřkolová jsou pak omezena hmotností v nenaloženém stavu do 350 kg a motorem do 50 cm3 nebo jiným motorem s výkonem do 4 kW. 
>
> **Do skupiny A1** se řadí:
>
> * lehké motocykly s postranním vozíkem nebo bez něj o výkonu nejvýše 11 kW a s poměrem výkonu/hmotnosti nejvýše 0,1 kW/kg a se zdvihovým objemem spalovacího motoru nepřevyšujícím 125 cm3,
> * tříkolová motorová vozidla o výkonu nejvýše 15 kW.
>
> S řidičákem pro skupinu A1 můžeš řídit také čtyřkolová vozidla o výkonu motoru do 15 kW, s hmotností v nenaloženém stavu do 400 kg a se zdvihovým objemem spalovacího motoru do 125 cm3.
>
> **Skupina B1** zahrnuje čtyřkolová motorová vozidla nespadající do skupiny AM, jejichž výkon není větší než 15 kW a hmotnost v nenaloženém stavu nepřevyšuje 400 kg nebo 550 kg u vozidel určených k přepravě zboží. S řidičákem pro skupinu B1 můžeš řídit i tříkolová vozidla ze skupiny AM.
>
> **Do skupiny T** patří traktory a samojízdné pracovní stroje, a to i s přípojným vozidlem.
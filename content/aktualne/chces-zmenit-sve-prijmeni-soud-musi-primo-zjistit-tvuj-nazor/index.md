---
title: Chceš změnit své příjmení? Soud musí přímo zjistit tvůj názor
date: 2016-01-07T12:00:00.000Z
perex: >-
  Ústavní soud v nedávné době rozhodl, že o tak zásadní otázce, jakou je změna
  příjmení, nemůže soud zodpovědně rozhodovat bez kontaktu s tím, jehož se změna
  přímo dotýká
---

Tento postup vyplývá z čl. 12 Úmluvy o právech dítěte, podle kterého má dítě, které je schopno formulovat vlastní názory, právo tyto názory svobodně vyjadřovat ve všech záležitostech, které se ho dotýkají (nejen tedy v případě změny příjmení). Názorům dítěte se musí věnovat patřičná pozornost odpovídající jeho věku a vyspělosti. Za tímto účelem se dítěti zejména poskytuje možnost, aby bylo slyšeno v každém soudním nebo správním řízení, které se ho týká. 



Z toho tedy plyne, že soudce by měl zjistit názor dítěte přímo před soudem (nebrání-li tomu zvlášť významné okolnosti). Opačným postupem by mohlo dojít k zásahu do ústavně zaručeného práva na spravedlivý proces, garantovaného v čl. 36 odst. 1 Listiny základních práv a svobod. 



Ústavní soud ovšem dodává, že v žádném případě nelze z čl. 12 Úmluvy o právech dítěte dovodit, že by názor dítěte byl pro soud zavazující a že by tudíž nemohl rozhodnout odlišně od tohoto názoru. V opačném případě by totiž bylo jakékoliv soudní řízení nadbytečné – postačovalo by, aby se všechny dotčené osoby a orgány dozvěděly o názoru dítěte a z něj pak ve své činnosti nadále vycházely. 



Celý text nálezu Ústavního soudu sp. zn. IV. ÚS 3900/14 ze dne 4. listopadu 2015 je dostupný [zde](http://www.usoud.cz/fileadmin/user_upload/Tiskova_mluvci/Publikovane_nalezy/IV._US_3900_14_an.pdf). 



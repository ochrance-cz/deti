---
title: Mezinárodní den neslyšících 27. 9. 2015
date: '2015-09-24'
perex: >-
  Věděli jste, že každoročně se třetí neděli v září slaví Mezinárodní den
  neslyšících? Víte, jaký je rozdíl mezi českým znakovým jazykem a znakovanou
  češtinou? Dovedete si představit, jak náročným situacím musí osoby se
  sluchovým postižením každodenně čelit? Tak čtěte dál.

---


<p class="MsoNormal">Český
znakový jazyk je plnohodnotný jazyk jako každý jiný (čeština, angličtina nebo
třeba čínština). Je to přirozený komunikační systém neslyšících skládající se
ze specifických pohybů rukou, mimikou, pozic hlavy i celé horní části trupu. Má
taky svou gramatiku, proto není možné překládat (jako z&nbsp;češtiny do
francouzštiny) „slovo od slova“, ale například otázka se tvoří odlišně. Jak
plyne už z&nbsp;názvu, není to jazyk mezinárodní, a dokonce v&nbsp;rámci České
republiky je možné sledovat odlišnosti mezi moravskými a českými výrazy.
Slovník je možné najít tady <a title="Otevření do nového okna" href="http://ruce.cz/slovnik" target="_blank">http://ruce.cz/slovnik</a>&nbsp;<img alt="" src="typo3/ext/od_linkdesc/icons/external.gif" class="od_linkdesc_icon_external" />
nebo <a title="Otevření do nového okna" href="http://www.spreadthesign.com/cz/" target="_blank">http://www.spreadthesign.com/cz/</a>&nbsp;<img alt="" src="typo3/ext/od_linkdesc/icons/external.gif" class="od_linkdesc_icon_external" />.
</p>
<p class="MsoNormal">&nbsp;</p>
<p class="MsoNormal">Vedle
českého znakového jazyka existují i jiné systémy, kterými se mohou osoby se
sluchovým postižením dorozumívat, je to např. znakovaná čeština, prstová
abeceda nebo přepis mluvené řeči. V&nbsp;České republice máme speciální zákon o
komunikačních systémech neslyšících a hluchoslepých osob. Ten garantuje osobám
se sluchovým postižením možnost zvolit si, jak budou komunikovat. Také mají
právo na tlumočníka v&nbsp;důležitých životních situacích, například u lékaře,
na úřadě nebo u soudu. Podle zprávy Výboru OSN o situaci osob se zdravotním
postižením v&nbsp;České republice máme ale v&nbsp;dodržování práv neslyšících
velké mezery. Výbor například zjistil, že je u nás málo tlumočníků českého
znakového jazyka a vyzývá Českou republiku, aby vyvinula úsilí ke zjednodušení
dorozumívání neslyšících v&nbsp;některých situacích, například u lékařů. </p>
<p class="MsoNormal">&nbsp;</p>
<p class="MsoNormal">Napříč
Evropou můžeme najít zajímavé příklady dobré praxe týkající se osob se
sluchovým postižením. Například v&nbsp;Polsku funguje online tlumočení z&nbsp;a
do polského znakového jazyka nebo v&nbsp;Kosovu je znakový jazyk oficiálním
jazykem země. V&nbsp;některých státech mají povinně úřady své tlumočníky
znakového jazyka, vybraní ombudsmani přijímají i stížnosti na DVD ve znakovém
jazyce. </p>
<p class="MsoNormal">&nbsp;</p>
<p class="MsoNormal">Stane-li
se česká ombudsmanka monitorovacím orgánem podle Úmluvy o právech osob se
zdravotním postižením, bude se samozřejmě i ona zaměřovat na dodržování práv
osob se sluchovým postižením. </p>


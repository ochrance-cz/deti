---
title: Musí se mi změnit příjmení po svatbě rodičů?
date: 2022-08-09T08:05:03.910Z
perex: Léto je obdobím často využívaným pro svatby. Možná se i Tví rodiče
  rozhodli, že se konečně vezmou. Stejně jako rodiče čtrnáctileté Veroniky,
  která nám napsala. Ze svatby rodičů měla radost. Ale jen do chvíle, než
  zjistila, že se jí svatbou rodičů změnilo příjmení.
---
### Jak je to možné?

Veronika se od narození jmenovala stejně jako máma. Rodiče měli až teď svatbu a máma si vzala otcovo příjmení. Na matrice rodičům řekli, že se tím mění i příjmení jejich společných dětí. 

Veronika si na své příjmení už zvykla. Bála se, že bude mít s novým příjmením problémy ve škole. Zeptala se nás, co by mohla udělat.

Veroniku jsme museli zklamat. Na matrice totiž měli pravdu. Platí, že příjmení společného dítěte **určují rodiče při uzavření manželství**. Veroničini rodiče si důsledek své dohody o společném příjmení možná ani neuvědomili, avšak Veronice se jejich svatbou automaticky změnilo příjmení. 

> Podle § 860 odst. 1 občanského zákoníku: *„Dítě má příjmení určené při uzavření manželství svých rodičů pro společné děti manželů.“* 

### Dá se s tím něco dělat? 

Veronika sama nemůže podat žádost o změnu svého příjemní zpět na příjmení původní. Může ale požádat rodiče, aby na matrice podali žádost za ni. Budou však muset zaplatit správní poplatek ve výši 100 Kč.
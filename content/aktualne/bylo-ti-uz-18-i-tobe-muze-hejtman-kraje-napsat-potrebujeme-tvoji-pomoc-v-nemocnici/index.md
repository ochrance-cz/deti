---
title: >-
  Bylo Ti už 18? I Tobě může hejtman kraje napsat: Potřebujeme Tvoji pomoc v
  nemocnici!
date: '2021-03-23'
perex: >-
  Obrátila se na nás matka osmnáctiletého Adama, který je studentem třetího
  ročníku zdravotnické školy. Adam obdržel od své školy e-mail s informací o
  pracovní povinnosti. Jeho matka se nás ptala, zda je pomoc studentů v
  nemocnici skutečně povinná. Adam totiž žije ve společné domácnosti nejen s ní,
  ale také s babičkou a dědečkem, o jejichž zdraví mají z důvodu možné nákazy
  strach.

---




## Jak to tedy je?



Každý občan starší patnácti let s ukončenou povinnou školní docházkou se může svobodně rozhodnout, zda bude pracovat a jakou práci chce vykonávat. V životě mohou ale nastat mimořádné okolnosti, kdy toto obecné pravidlo přestává platit. Taková mimořádná situace nastala právě teď v souvislosti s pandemií COVID-19. V nemocnicích chybí lékaři, sestry i dalších pracovníci. Proto vláda povolala na pomoc do nemocnic další zdravotníky (např. ambulantní specialisty) a od 8. března 2021 také vybrané studenty starší osmnácti let (např. budoucí lékaře, lékárníky a zubaře studujících ve vybraných ročnících vysokých škol či studenty třetích a čtvrtých ročníků středních zdravotnických škol připravujících se na nelékařská povolání).



Pokud to tedy bude potřeba, může hejtman kraje (v Praze primátor) písemně vyzvat konkrétní studenty k pracovní povinnosti. V příkazu uvede, kde a jakou práci budou vykonávat. Příkaz k pracovní povinnosti musí být doručen do vlastních rukou. Telefonát ani email nestačí.



## Zaplatí studentům za odvedenou práci?



Za vykonání pracovní povinnosti náleží peněžní náhrada, kterou vyplatí hejtman nejpozději do šesti měsíců od ukončení nebo zrušení nouzového stavu.



## Je možné pracovní povinnost odmítnout, případně hrozí za to nějaký postih?



Ano, lze odmítnout, ale pouze v případech stanovených krizovým zákonem. Např. pokud by student pracovní povinností vystavil vážnému ohrožení sebe nebo blízké osoby. V případě bezdůvodného neplnění pracovní povinnosti se student vystavuje riziku uložení pokuty až ve výši 50 000 Kč.



## A co Adam?



V našem případě měla Adamova matka strach z nákazy COVID-19 a jejího dalšího šíření v rodině. Obava z nákazy by mohla zbavit člověka pracovní povinnosti pouze v případě, že nejsou dostupné vhodné a účinné ochranné prostředky. Taková situace však v České republice aktuálně není, ochranných prostředků pro pomáhající personál v nemocnicích je dostatek. Pokud hejtman Adama povolá, bude muset do nemocnice nastoupit a pracovat.




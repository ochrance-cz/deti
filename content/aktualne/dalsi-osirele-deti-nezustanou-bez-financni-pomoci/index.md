---
title: Další osiřelé děti nezůstanou bez finanční pomoci
date: "2018-03-01"
perex: >-
  Od 1. února 2018 mohou sirotčí důchod získat i děti, kterým dosud nebyl
  přiznán, protože jejich zemřelý rodič nebyl potřebně dlouho důchodově
  pojištěný. Novela zákona zmírnila podmínky pro přiznání sirotčího důchodu, o
  což ombudsmanka dlouhodobě usilovala.
---

<p>Až dosud bylo pro přiznání sirotčího důchodu třeba, aby zemřelý rodič získal alespoň 2,5 roku doby důchodového pojištění v desetiletém období před úmrtím. Pokud mu v době smrti bylo alespoň 38 let, počítalo se alespoň 5 let důchodového pojištění v posledních dvaceti letech před smrtí. </p> <p>Od 1. února 2018 však pro získání sirotčího důchodu stačí, aby byl zemřelý rodič v posledních deseti letech před smrtí 1 rok důchodově pojištěn (nebo 2 roky ve dvacetiletém období před úmrtím v případě rodiče staršího 38 let).</p> <p>Osiřelé děti, kterým byl dosud sirotčí důchod odmítán, mohou nyní požádat znovu. Tím, že se zákon zmírnil, mohou na sirotčí důchod dosáhnout i děti, které zatím úřady odmítaly. Ombudsmanka jim radí, aby o sirotčí důchod požádali znovu. Nemůže být sice přiznán zpětně ode dne úmrtí rodiče, ale v řadě případů pomůže rodinnému rozpočtu i sirotčí důchod přiznaný od nyní.</p> <p>Pokud by i přes nové zmírnění zákona některé děti stále nemohly sirotčí důchod po zemřelých rodičích získat, ombudsmanka doporučuje obrátit se na ministryni práce a sociálních věcí a požádat o odstranění tvrdosti zákona. Ministryně totiž může chybějící dobu důchodového pojištění prominout, takže dítěti by pak byl sirotčí důchod přiznán. Je to ale jen na ministryni, jak o žádosti rozhodne. </p><p> Neúspěšní žadatelé o sirotčí důchod, kteří budou přesvědčeni, že Česká správa sociálního zabezpečení nezapočítala zemřelému rodiči všechnu získanou dobu důchodového pojištění (zejména zaměstnání a výkon samostatné výdělečné činnosti, ale také určitá doba vedení v evidenci uchazečů o zaměstnání), se mohou obrátit na ombudsmanku. Ta může v uvedených případech šetřením ověřit, zda ČSSZ postupovala v souladu se zákonem.</p>

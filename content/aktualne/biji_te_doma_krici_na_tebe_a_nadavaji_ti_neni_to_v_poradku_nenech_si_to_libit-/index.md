---
title: Bijí tě doma? Křičí na tebe a nadávají ti? Není to v pořádku, nenech si
  to líbit.
slug: bubnovacka2023
draft: false
date: 2023-11-20T06:49:10.113Z
perex: Chceme, aby Česká republika byla místem, kde vyrůstají všechny děti bez
  násilí. Aby byl slyšet i tvůj hlas, i letos symbolicky [bubnujeme za dětství
  bez násilí](https://www.detstvibeznasili.cz/kampane/bubnovacka). Přidali se k
  nám i studenti a studentky z [Gymnázia Polička](https://www.gympolicka.cz/),
  kteří nás dneska navštívili.
---
<iframe width="560" height="315" src="https://www.youtube.com/embed/veYefeo2x8w?si=sDl5-AyMsP-yyQKM" title="YouTube video player" frameborder="0" allow="accelerometer; autoplay; clipboard-write; encrypted-media; gyroscope; picture-in-picture; web-share" allowfullscreen></iframe>



### **Neboj se svěřit někomu, komu důvěřuješ.**

1. Může to být třeba paní učitelka ve škole, vedoucí v kroužku, starší kamarádka, teta nebo jiný příbuzný či známý. **Hlavně na to nezůstávej sám/sama!**
2. Kdykoli se můžeš obrátit také na „svého“ sociálního pracovníka nebo pracovnici OSPOD. Jsou tu od toho, aby ti pomohli. Můžeš to udělat sám/sama nebo klidně v doprovodu někoho blízkého. OSPOD tě musí vyslechnout, poradit ti a pomoct najít řešení. Tvá situace mu nemůže být lhostejná.

   Nevíš, kdo je „tvůj“ OSPOD a sociální pracovník/pracovnice? [Napiš nám](https://deti.ochrance.cz/kdo/jak/), kde bydlíš. Poradíme ti.

   Máš pocit, že ti OSPOD nepomohl? [Napiš nám](https://deti.ochrance.cz/kdo/jak/). Ověříme, jestli udělat všechno, co měl. 
3. Můžeš využít **linky důvěry**. [Existuje jich více](https://deti.ochrance.cz/pomoc/linky/). Některé fungují telefonicky, jiné nabízí i možnost chatu nebo Skype hovoru. Radí na nich různí lidé (nejčastěji psychologové/psycholožky či sociální pracovníci/pracovnice). Společné však mají to, že ti poradí anonymně a okamžitě.
4. Odvahu ti může dodat také web [Dětství bez násilí](https://www.detstvibeznasili.cz/jsem-dite-nebo-teenager).

> {{< icon "nesouhlas.png" >}}
>
> #### Jak jsme pomohli Edovi?
>
> Devítiletý Eda se nám svěřil, že na něj křičí táta a nechová se k němu hezky. Souhlasil, abychom se spojili s jeho OSPOD. 
>
> Zjistili jsme, že se jeho rodiče rozvádí, hodně se hádají, neumí spolu mluvit a táta situaci vyčítá Edovi. Vylívá si na něm zlost. Přesto soud určil, že má trávit víkendy u táty. Eda nechtěl, bál se.
>
> Chování rodičů ani rozhodnutí soudu nemůžeme změnit. Požádali jsme ale OSPOD, aby s Edou probral, co ho trápí a jak by si přál situaci změnit. 
>
> O Edových trápeních si pak OSPOD promluvil i s rodiči. Pomohl jim vymyslet, co by měli dělat jinak a jak by se (ne)měli k synovi chovat. Rodiče se asi zastyděli. Souhlasili, že budou chodit na rodinnou terapii a pokusí se zlepšit nejen vzájemný vztah, ale i lépe fungovat jako máma a táta.
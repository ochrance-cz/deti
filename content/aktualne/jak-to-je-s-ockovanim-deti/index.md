---
title: Jak to je s očkováním dětí?
date: 2021-09-22
perex: Pokud jsi starší 12 let, můžeš se nechat naočkovat proti onemocnění
  covid-19. Toto očkování je nepovinné a bezplatné. O očkování za Tebe mohou
  rozhodnout rodiče. Měli by ale přihlédnout k Tvému názoru. Proto pokud se s
  rodiči na očkování neshodneš, bavte se spolu o tom. Můžeš se poradit i se svým
  praktickým (dětským) lékařem či lékařkou.
---
<p>Oba Tvoji rodiče by se měli na Tvém očkování <strong>shodnout</strong>. Pokud toho nejsou schopni, měli by požádat soud, aby rozhodl, zda je pro Tebe očkování vhodné nebo ne. Nemělo by se stát, že Tě rodič, který s očkováním souhlasí, i přes nesouhlas toho druhého nechá naočkovat.</p><p>Pokud Ti už bylo 14 let a s rodiči se na očkování neshodneš, <strong>můžeš se obrátit na soud</strong>. S tím by Ti mohl pomoct nějaký dospělý, kterému důvěřuješ, ale i sociální pracovník (pracovník tzv. sociálky, kterého najdeš na obecním/městském úřadě). Soud potom může rozhodnutí Tvých rodičů „přebít“.</p><p><strong>Pokud jsi starší 16 let</strong>, můžeš se k očkování zaregistrovat sám/sama a vybrat si očkovací místo nebo domluvit termín u lékaře. Více informací najdeš na <a href="https://registrace.mzcr.cz/" target="_blank">https://registrace.mzcr.cz/</a> nebo můžeš zavolat na informační linku ke koronaviru 1221.</p><p>Pokud jsi starší 16 let a rodiče Tě chtějí nechat očkovat, i když Ty o očkování pochybuješ, neměli by Tě nutit. Měli by respektovat Tvůj názor. Pokud by na tom Tvoji rodiče přesto trvali a nutili Tě do něj, opět platí, že se <strong>můžeš obrátit na soud</strong>. </p><p>Pokud nebudeš souhlasit s postupem lékaře nebo personálu nemocnice, můžeš podat stížnost. Více informací, jak a na koho se obrátit, najdeš [tady](https://www.ochrance.cz/letaky/zdravotnictvi-stiznosti/zdravotnictvi-stiznosti.pdf).
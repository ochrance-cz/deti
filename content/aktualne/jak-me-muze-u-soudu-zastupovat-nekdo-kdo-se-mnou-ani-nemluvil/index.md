---
title: „Jak mě může u soudu zastupovat někdo, kdo se mnou ani nemluvil?“
date: '2019-10-24'
perex: >-
  Ombudsmanka se zabývala případem Lenky, jejíž rodiče se hádali o výživné.
  Protože se nemohli dohodnout, musel o výši výživného rozhodovat soud. A
  jelikož Lence ještě nebylo 18 let, zastupoval ji v soudním řízení kolizní
  opatrovník. Ten s ní ale ani jednou nemluvil. „Jak mě může u soudu zastupovat
  někdo, kdo se mnou ani nemluvil?“ ptala se Lenka. Byla oprávněně naštvaná.
  Chtěla se k výživnému vyjádřit a nedostala možnost.

---


<p>Ombudsmance nestačilo, že kolizní opatrovník mluvil s&nbsp;Lenčinou matkou a tvrdil, že potřebné informace získal od ní. Ombudsmanka řekla, že kolizní opatrovník v&nbsp;Lenčině případu pochybil. Skutečně s&nbsp;ní nemluvil a nezeptal se jí na její názor. A ani jí poté neřekl a nevysvětlil, jak soud rozhodl a proč. Přitom měl několik možností, kdy s&nbsp;Lenkou mluvit mohl - např. když byla s&nbsp;mámou na úřadě a seděla na chodbě. </p><p>Navíc, v&nbsp;době, kdy soudní řízení probíhalo, bylo Lence už 14 let. To je věk, kdy je dítě zajisté schopné přijmout informace a udělat si na věc svůj názor. Lenka měla na snížení výživného názor, chtěla ho říct a chtěla o svojí situaci mluvit. Měla na to právo. </p><p>Úřad, který Lenku v&nbsp;řízení zastupoval jako kolizní opatrovník, svoji chybu uznal. Přislíbil, že svůj přístup napraví a s&nbsp;dětmi, které bude zastupovat, bude více a lépe komunikovat.</p><p></p>


---
title: I když žiješ u pěstounů, můžeš se vídat s rodiči a blízkými
date: 2021-01-20T12:00:00.000Z
perex: Žiješ u pěstounů? A vídáš se pravidelně se všemi, které máš rád/a a na
  kterých ti záleží? S rodiči, sourozenci, babičkou a dědou nebo třeba tetou z
  dětského domova, kde jsi dřív žil/a? Pokud ano, je to super. My se však někdy
  setkáváme i s dětmi, které takové štěstí nemají.
---
Někdy je to kvůli tomu, že je jejich blízcí nechtějí vidět. Je těžké dospělé ke kontaktům nějak přemluvit nebo donutit. Nejlepší je zkusit jim napsat nebo zavolat – třeba to zabere. Pomoci s tím mohou pěstouni nebo sociální pracovníci a pracovnice, které děti žijící u pěstounů pravidelně navštěvují.

Někdy za dětmi blízcí přijet skutečně nemohou. Může to být z různých důvodů. Mohou být dlouhodobě v nemocnici nebo ve vězení – i tak si ale můžou psát, posílat obrázky, fotky nebo si aspoň občas zavolat. Může to být ale také důsledek toho, že se tito dospělí k dětem nechovali dřív hezky a proto jim soud zakázal je kontaktovat. Pokud o kontakt i přesto stojí, mohou se pěstounů nebo sociálních pracovnic a pracovníků zeptat, co se děje a zda by to šlo změnit. 

Někdy se ale setkáváme i s případy, kdy děti i jejich blízcí o kontakt stojí, soud jim ho nezakázal, a přesto jim někdo brání se vídat. Nebo se nemohou vídat, kde chtějí, jak často chtějí a bez přítomnosti někoho dalšího. Někdy bývá těžké rozklíčovat, proč se to děje. Pokud jsi v takové situaci, určitě se neboj to říct nebo napsat. Nejlépe pěstounům, sociálním pracovnicím či pracovníkům, kteří tě navštěvují. A můžeš [napsat i nám](https://deti.ochrance.cz/kdo/jak/). 

Pro tyto situace jsme nedávno připravili doporučení, které shrnuje, co říká zákon a s čím jsme se už setkali. Pokud bys chtěl/a nakouknout, můžeš [zde](https://www.ochrance.cz/fileadmin/user_upload/Kancelar/projekty/4._MO_1._doporuceni_rodina_VI_6985-20-VOP-PS.pdf). Tématu se také věnujeme při školení sociálních pracovnic a pracovníků.

---
title: Používání mobilních telefonů ve škole
date: 2018-09-12T12:00:00.000Z
perex: Ochránkyně se občas setkává s dotazy, jak je to s používáním mobilů ve
  škole. Nedávno se na ni obrátil chlapec, kterému se nelíbilo, že ve škole
  nesmí používat svůj mobilní telefon, a to ani o přestávce.
---
Každá škola musí mít školní řád, který vytváří ředitel nebo ředitelka školy. Ve školním řádu je většinou popsáno, kdy můžou žáci používat mobilní telefony. Hlavní povinností žáků (vyplývající ze školského zákona) je řádně docházet do školy a řádně se vzdělávat. Pokud školní řád omezuje používání mobilních telefonů ve vyučování, může to být proto, aby se žáci v hodinách soustředili a plnili povinnosti, které jim ukládá školský zákon.

Ministerstvo školství je toho názoru, že zákaz používat telefony o přestávce je nepřiměřený. Pokud žáci nikoho neruší a telefon nevyužívají ani k činnostem, které mohou někomu dalšímu ublížit (např. kyberšikana), není potřeba zakazovat používání mobilů i o přestávkách. 

Pokud s nastavením pravidel pro používání mobilů ve své škole nesouhlasíš, pobav se o tom se svými spolužáky. Změny můžete společně navrhnout na zasedání školního parlamentu/školní žákovské samosprávy. Pokud žádný/žádnou ve škole nemáte, můžete jít rovnou za ředitelem či ředitelkou školy nebo za školskou radou, která je zřízena při většině škol a která schvaluje školní řád. 

Pokud neuspějete, můžete se obrátit na [Českou školní inspekci](https://www.csicr.cz/cz/), která se věcí může také zabývat.

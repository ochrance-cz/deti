---
title: Milí předškoláci a rodiče, už od září bude platit povinná docházka do školky
date: '2017-03-10'
perex: >-
  Možná už víte, že od nového školního roku, tedy od k 1. září 2017, bude pro
  děti, které dovrší pěti let, povinná školka. Podle školského zákona totiž
  platí, že dítě, které dosáhne do začátku školního roku věku pět let, musí
  povinně navštěvovat školku. Prodlužuje se tím tedy povinná docházka právě o
  jeden rok ve školce. Rodiče nebo jiní zákonní zástupci mají povinnost
  přihlásit dítě k předškolní docházce, svědomitě je do školky posílat a také
  omlouvat jeho nepřítomnost.

---


<h5>Pozor na termíny zápisů do školek.</h5><p>Zápisy do mateřských škol budou probíhat v&nbsp;termínu <strong>od 2. do 16. května</strong>. Konkrétní termín zápisu si však každá mateřská škola určuje sama, proto je dobré sledovat její webové stránky, případně do školky předem zavolat. Informaci by Vám dali ale také na obecním či městském úřadu (je dobré si vyžádat kontakt na pracovníky odboru školství).</p><h5>Nevíte, která školka má povinnost Vaše dítě přijmout?</h5><p><strong>O stanovení spádových školek se&nbsp;můžete informovat i na obecním (městském) úřadu</strong>. Můžete se ale obrátit i na nejbližší školku v&nbsp;obci nebo ve městě.</p><p>Obecní (nikoli ale soukromé) školky mají&nbsp;stanoveno, které děti musí přijmout přednostně. Samozřejmě&nbsp;budou dál vzdělávat i děti mladší (přijímány jsou děti od dvou let), ale předškoláci, pro něž půjde o spádovou školku, musí dostat přednost.</p><h5>Chcete své dítě učit doma?</h5><p>Pokud nechcete, aby Vaše dítě chodilo do školky, můžete je učit doma (můžete využít možnosti tzv. individuálního vzdělávání). I tak ale trvá povinnost je&nbsp;do školky zapsat.&nbsp;Vaše dítě se&nbsp;nebude muset&nbsp;denně účastnit vzdělávání přímo ve školce. Školka pak&nbsp;dítě přezkouší, aby se ukázalo, jestli se doma naučilo, co je potřeba.</p>


---
title: Stovky dětí se speciálními vzdělávacími potřebami se neobejdou bez
  druhého pedagoga, osud tohoto podpůrného opatření je ale nejistý
date: 2024-09-06T10:48:25
perex: Nelíbí se nám, že ministerstvo navrhuje zrušení jednoho z podpůrných
  opatření pro děti se speciálními vzdělávacími potřebami – využití dalšího
  pedagoga. Voláme proto po diskuzi o připravované změně školského zákona.
---
Pomoc dalšího pedagoga doporučují poradny dětem, které ve škole potřebují více podpory. Aktuálně ho využívá **téměř 500 dětí**. 

Ministerstvo však chce tuto pozici zrušit. A to přesto, že na ni děti mají v případě potřeby právo. To vyplývá z mezinárodních závazků České republiky – [Úmluvy](https://www.zakonyprolidi.cz/ms/2010-10#f5512039) o právech osob se zdravotním postižením i [Mezinárodního paktu](https://www.zakonyprolidi.cz/cs/1976-120?text=Mezin%C3%A1rodn%C3%AD+pakt+o+hospod%C3%A1%C5%99sk%C3%BDch%2C+soci%C3%A1ln%C3%ADch+a+kulturn%C3%ADch+pr%C3%A1vech#f2758676) o hospodářských, sociálních a kulturních právech.  

> ### Pro koho je druhý pedagog zásadní? Například pro:
>
> * **osmáka Alexe** **s rakovinou**, který nemůže chodit do školy kvůli hrozící infekci. Učitel s ním pracuje dvě hodiny denně doma. Po návratu do školy mu bude pomáhat i tam. Alex totiž bude nadále potřebovat zvýšený individuální přístup zohledňující jeho zdravotní stav.
> * **páťáka Edu** **s Aspergerovým syndromem**. Ten měl v minulosti problémy se zapojit do výuky i do třídního kolektivu. Jeho školní výkony významně ovlivňoval zájem o konkrétní téma či aktivitu. Bylo velmi náročné ho motivovat k práci, která ho nezajímala. Nyní může další pedagog výuku okamžitě přizpůsobit, například když je Eda unavený, projevuje více emocí než ostatní nebo je zklamaný z neúspěchu. Využití dalšího pedagoga prospělo také zbytku třídy. Kmenový učitel na ně má totiž více prostoru.
> * **prvňáčka Ivana,** **který nemá v blízkosti domova školu pro děti se sluchovým postižením**. Rodiče se proto domluvili s běžnou školou, že bude chodit do její logopedické třídy. V té je devět dětí a všichni mají nějaké speciální vzdělávací potřeby. Další pedagog, specialista na vzdělávání dětí se sluchovým postižením, se u Ivana zaměří na výuku českého jazyka jako cizího. Může také upravit výuku podle Ivanových možností nebo používat odlišné učebnice. Zároveň ve třídě pomáhá dalšímu žákovi s těžkým sluchovým postižením. S kmenovým učitelem se navzájem doplňují a domlouvají tak, aby byli žáci co nejméně odloučeni od ostatních.

### Jaké děti nejčastěji využívají podporu druhého pedagoga?

1. Děti s poruchou autistického spektra, které mají obtíže fungovat v třídním kolektivu. 
2. Děti s logopedickými vadami, pro které není dostupná speciální škola. 
3. Děti po úrazu nebo nemoci, kteří se musí vzdělávat doma. 
4. Děti s těžkým kombinovaným postižením ve speciálních školách. 

Více informací o tématu najdeš na [ochrance.cz](https://www.ochrance.cz/aktualne/stovky_deti_se_specialnimi_vzdelavacimi_potrebami_se_neobejdou_bez_druheho_pedagoga_osud_tohoto_podpurneho_opatreni_je_ale_nejisty/).
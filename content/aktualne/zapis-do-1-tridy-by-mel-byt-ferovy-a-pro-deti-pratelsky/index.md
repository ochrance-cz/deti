---
title: Zápis do 1. třídy by měl být férový a pro děti přátelský
date: 2016-01-15T12:00:00.000Z
perex: >-
  Dnes začínají zápisy do prvních tříd. Pro děti je to mnohdy jejich první
  seznámení se školou, do které budou v dalších letech chodit. Aby bylo toto
  setkání příjemné a přátelské, aby děti, rodiče, ale i učitelé a ředitelé
  nebyli zbytečně stresovaní, vydala ombudsmanka doporučení, v němž vysvětluje,
  jaká mají děti u zápisu práva, co musí a nemusí dělat jejich rodiče nebo
  zákonní zástupci, jak mají postupovat ředitelé škol.
---



Například platí, že ve škole v místě bydliště (říká se tomu spádová škola) mají děti nárok na přednostní přijetí do první třídy. Děti odjinud musí čekat, jestli zůstanou nějaká volná místa. 



Ředitelé škol musí také dopředu oznámit, podle jakých kritérií budou děti vybírat v případě, že se jich do první třídy bude chtít zapsat víc, než kolik je míst ve třídách. Výběr musí být spravedlivý a férový.



Může to znít zvláštně, ale ombudsmanka rodiče upozorňuje, že není povinné, aby bylo dítě osobně u zápisu. Může se třeba stát, že bude v době zápisu nemocné, a je nepřípustné, aby kvůli tomu nebylo zapsáno do první třídy. Neznamená to ale, že by se děti měly přítomnosti u zápisu vyhýbat. Mohou tady totiž ukázat svou šikovnost, potkají se s dalšími dětmi a učiteli. Rodiče se zase dozví, jak by měli do začátku školního roku s dítětem pracovat, jaké jeho schopnosti by měli rozvíjet, aby byl nástup do první třídy v září úspěšný. Na druhou stranu ale ombudsmanka varuje, že zápis do první třídy není přijímací zkouškou, takže školy nesmí děti testovat a vybírat si podle toho, jak u testu dopadly. Zápis by měl mít hravou podobu, měl by dítě motivovat, ne stresovat.



Více informací o doporučení najdete [zde](http://www.ochrance.cz/aktualne/tiskove-zpravy-2016/doporuceni-ochrankyne-k-zapisum-do-zakladnich-skol/).



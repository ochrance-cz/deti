---
title: Den nulové diskriminace
date: 2022-03-01T12:00:00.000Z
perex: Dnes, 1. března, slavíme mezinárodní den nulové diskriminace. Rádi bychom
  při této příležitosti zdůraznili, že nelze tolerovat jiné (méně příznivé)
  zacházení s lidmi například jen kvůli jejich původu nebo národnosti.
---
Nejspíš už víš, že na Ukrajině je válka. Možná sis také všiml/a, že se někteří lidé kvůli tomu začali chovat jinak, třeba urážet a napadat lidi, kteří pochází z Ruska, Ukrajiny nebo Běloruska. Anebo jsi to možná právě Ty, ke komu se teď lidé chovají jinak, a to je jen kvůli Tvému původu nebo národnosti. 

Přinášíme proto stručné rady, co můžeš udělat, aby nikdo z nás (včetně Tebe!) nebyl diskriminován.

## Jak diskriminaci poznám?

S diskriminací se můžeš setkat skoro všude, například ve škole, v zájmovém kroužku, v obchodě, na tréninku nebo v kině. Ve škole může diskriminace znamenat třeba i šikanu kvůli Tvému původu nebo národnosti. O diskriminaci jde taky, pokud Tě nebo Tvé blízké odmítnou obsloužit v obchodě nebo restauraci jen kvůli tomu, že mluvíš cizím jazykem. Nebo když Tě nepřijmou do fotbalového klubu jen proto, že ses nenarodil v České republice. 

Co vše může být diskriminací, se přehledně dozvíš [tady](https://deti.ochrance.cz/pripady/diskriminace/).

## Jak se mám teď chovat ke svým spolužákům a spolužačkám, kteří jsou z Ruska, Běloruska nebo Ukrajiny?

Chovej se k nim jako dříve. Ani Tví kamarádi nemohou za to, co se právě děje na Ukrajině. Pamatuj, že jsou to stále ti stejní lidé. Národnost ani původ by nikdy neměly být samy o sobě důvodem, aby ses k lidem choval/a jinak.

## Co mám dělat, když mě ostatní šikanují kvůli mému původu/národnosti?

Takové chování není v pořádku. Svěř se s tímto problémem někomu, komu důvěřuješ. Mohou to být rodiče, oblíbení učitelé či učitelky. Nebo třeba vedoucí kroužku nebo trenér/ka. Ve škole by Ti měli pomoci také ředitel/ka nebo výchovný poradce/výchovná poradkyně. Pokud se stydíš nebo bojíš, můžeš se obrátit anonymně na třeba na [Linku důvěry](https://www.linkabezpeci.cz/). Svěřit se můžeš i [nám](https://deti.ochrance.cz/jak-se-na-ochrance-obratit/). Poradíme Ti, co můžeš dál dělat. 

## Co můžu udělat, pokud se k mým kamarádům a kamarádkám někdo chová špatně kvůli tomu, že pochází z ciziny?

Takové chování také není v pořádku. Své kamarády a kamarádky v tom nenechávej samotné. Mluv o tom s dospělými, kterým důvěřuješ. Určitě společně najdete cestu. Můžeš také ostatním říct, že se Ti nelíbí, jak se k Tvým kamarádům chovají, a že jejich chování není správné. 

## Co mám dělat, když mě nebo kamarády nepustí do kina/obchodu/bazénu kvůli naší národnosti? Nebo když nás v restauraci nebudou chtít obsloužit, protože jsme cizinci?

Podle českých zákonů se k Tobě nemůže nikdo chovat jinak (odlišně a méně příznivě) jen kvůli tomu, že mluvíš jiným jazykem nebo máš jinou národnost. Pokud se Ti něco takového v životě přihodí, je dobré se pokusit to slušně vyřešit na místě. Když to nepomůže, můžeš napsat [České obchodní inspekci](https://www.coi.cz/podatelna/) nebo napsat [nám](https://deti.ochrance.cz/kdo/jak/).

## Co mám dělat, když mám strach, že mi někdo ublíží, protože jsem jiné národnosti?

Svěř se. Mluv o svých pocitech s blízkými (rodiče, kamarádi, učitelé). Pokud nemáš odvahu nebo se stydíš mluvit s někým s Tvého okolí, můžeš zavolat nebo napsat na některou linek důvěry. Vyslechnou Tě a poradí Ti. Bezplatně a nonstop třeba na telefonním čísle 116 111. Kontakty na další linky důvěry najdeš [zde](https://deti.ochrance.cz/pomoc/linky/).

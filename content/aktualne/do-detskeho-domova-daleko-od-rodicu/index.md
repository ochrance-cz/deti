---
title: Do dětského domova daleko od rodičů?
date: 2019-01-04T12:00:00.000Z
perex: >-
  Ombudsmanka se nedávno zabývala případem, kdy si matka stěžovala, že její syn
  je umístěný v dětském domově příliš daleko od jejího bydliště.
---



Ombudsmanka zjistila, že chlapec pobýval nejprve v diagnostickém ústavu. Ten po čase navrhl přemístit chlapce do dětského domova, který byl vzdálený 100 kilometrů od bydliště jeho matky a bratra. Sociální pracovnice orgánu sociálně-právní ochrany dětí (zkratka „OSPOD“) souhlasily, soud návrhu vyhověl a chlapec byl přemístěn. Kvůli přemístění začala mít rodina chlapce (zejména matka a jeho bratr) problém za ním jezdit. Cesta byla dlouhá a stála hodně peněz. Proto chlapce nenavštěvovali často.



Ombudsmance se rozhodnutí o přemístění nelíbilo. Nemohla změnit rozhodnutí soudu, na to nemá pravomoc, ale postup vytkla sociálním pracovnicím OSPOD. Ty by totiž měly hájit nejlepší zájem dítěte. A v tomto případě bylo v zájmu dítěte podpořit jeho častý kontakt s rodinou. Ombudsmanka sociálním pracovnicím OSPOD zdůraznila, že nemají povinnost řídit se jen doporučením diagnostického ústavu, ale musí posuzovat všechny skutečnosti, které do práv dítěte zasahují.



Ombudsmance se také nelíbilo, že sociální pracovnice OSPOD s chlapcem nemluvily předtím, než soudu podaly návrh na jeho přemístění. I když  by to udělat měly, nezeptaly se chlapce, co si o přemístění myslí, ani mu nevysvětlily, co to pro něj bude znamenat. 



Je dobře, že sociální pracovnice OSPOD přijaly výtky ombudsmanky a zavázaly se, že napříště již budou postupovat v souladu s jejími doporučeními. Situace v chlapcově rodině se naštěstí po čase zlepšila a on se mohl vrátit domů. 

## Víš, co je to diagnostický ústav?

Jedná se o zařízení (tzv. školské zařízení pro výkon ústavní a ochranné výchovy), kam soud umisťuje děti buď tzv. předběžným opatřením, rozhodnutím o nařízení ústavní výchovy nebo uložení ochranné výchovy. Děti by v něm měly pobývat pouze krátkou dobu, zpravidla ne delší než 8 týdnů. Během pobytu děti spolupracují s psychologem, speciálním pedagogem, terapeutem a vychovateli. Ti všichni se podílí na tzv. diagnostické zprávě, která soudu a OSPOD pomáhá určit další (dlouhodobější) zařízení, které by mělo být pro dítě nejvhodnější.



---
title: Pošta už vydá zásilky i dětem mladším 15 let
date: '2015-12-16'
perex: >-
  Změnit pravidla pomohl čtrnáctiletý kluk, který si stěžoval ombudsmanovi, že
  mu pošta odmítla vydat balíček, který si objednal, byl adresován jemu a on se
  na poště prokázal cestovním pasem. Pošta však měla své pravidlo, že zásilky
  nevydává nikomu mladšímu 15 let. To už teď ale neplatí.

---


<p>Ombudsman stížnost šetřil a zjistil, že Česká pošta nerespektuje právo dětí na soukromí a diskriminuje je z důvodu věku. Vytkl poště, že není oprávněna rozhodovat o tom, jestli může nezletilý převzít zásilku, kterou mu někdo posílá, ať už je to příbuzný, známý nebo je to třeba zboží z internetového obchodu. Pošta je jen zprostředkovatelem mezi odesilatelem a adresátem, nesmí zasahovat do jejich vztahu svými vlastními pravidly tak, že bude sama určovat, které zásilky nezletilým předá a které ne.</p> <p>Ombudsman také poštu upozornil, že pokud je&nbsp;nezletilý schopen si sám objednat zboží, na vyzvání si pro zboží s&nbsp;dokladem totožnosti dojít na poštu a za zboží sám zaplatit, pak je evidentně k&nbsp;takovému jednání způsobilý. Podstatná je tedy&nbsp;rozumová vyspělost nezletilého. Pokud navíc rodiče nebo jiní zákonní zástupci dítěti dají peníze, pak dítě nepotřebuje další svolení, aby je použilo a platilo s nimi.</p><p>Pro úplnost ombudsman ověřil, že jiní doručovatelé podmínku věku nepoužívají, takže šlo o zvláštní praxi České pošty. S pomocí&nbsp;Českého&nbsp;telekomunikačního úřadu pak ombudsman přiměl&nbsp;Českou poštu ke změně pravidel.</p><p>Tento případ krásně ukazuje, že i jeden čtrnáctiletý kluk může změnit pravidla velké&nbsp;celostátní společnosti.</p>


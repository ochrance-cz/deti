---
title: Pošta už vydá zásilky i dětem mladším 15 let
date: 2015-12-16T12:00:00.000Z
perex: >-
  Změnit pravidla pomohl čtrnáctiletý kluk, který si stěžoval ombudsmanovi, že
  mu pošta odmítla vydat balíček, který si objednal, byl adresován jemu a on se
  na poště prokázal cestovním pasem. Pošta však měla své pravidlo, že zásilky
  nevydává nikomu mladšímu 15 let. To už teď ale neplatí.
---



Ombudsman stížnost šetřil a zjistil, že Česká pošta nerespektuje právo dětí na soukromí a diskriminuje je z důvodu věku. Vytkl poště, že není oprávněna rozhodovat o tom, jestli může nezletilý převzít zásilku, kterou mu někdo posílá, ať už je to příbuzný, známý nebo je to třeba zboží z internetového obchodu. Pošta je jen zprostředkovatelem mezi odesilatelem a adresátem, nesmí zasahovat do jejich vztahu svými vlastními pravidly tak, že bude sama určovat, které zásilky nezletilým předá a které ne.



Ombudsman také poštu upozornil, že pokud je nezletilý schopen si sám objednat zboží, na vyzvání si pro zboží s dokladem totožnosti dojít na poštu a za zboží sám zaplatit, pak je evidentně k takovému jednání způsobilý. Podstatná je tedy rozumová vyspělost nezletilého. Pokud navíc rodiče nebo jiní zákonní zástupci dítěti dají peníze, pak dítě nepotřebuje další svolení, aby je použilo a platilo s nimi.



Pro úplnost ombudsman ověřil, že jiní doručovatelé podmínku věku nepoužívají, takže šlo o zvláštní praxi České pošty. S pomocí Českého telekomunikačního úřadu pak ombudsman přiměl Českou poštu ke změně pravidel.



Tento případ krásně ukazuje, že i jeden čtrnáctiletý kluk může změnit pravidla velké celostátní společnosti.



---
title: Jsme tu pro vás každý den
date: 2020-06-01
perex: Dnes slavíme Den dětí. V práci ombudsmana však máte výsadní pozici každý
  den již dvacet let.
---
Vaše podněty vyřizujeme **přednostně**. Jezdíme za vámi do škol. Dohlížíme již čtrnáct let na podmínky v dětských domovech, zařízeních pro děti vyžadujících okamžitou pomoc, kojeneckých ústavech a dalších výchovných zařízeních, kde jsou děti umístěny. Monitorujeme práva dětí s postižením. Speciální kategorii tvoří naše kontrola činnosti orgánů sociálně-právní ochrany dětí, u nichž sledujeme, nakolik pracují ve vašem nejlepším zájmu. Pokud tomu tak není, prosazujeme nápravu a jsme v tom velmi úspěšní. V pozici kolizního opatrovníka vás zastupujeme před Ústavním soudem a hájíme vaše práva.

**Díky naší široké agendě vám dokážeme pomáhat napříč oblastmi:** od dětských exekucí, diskriminace, přes dávky až po podmínky v dětských domovech nebo ochranu práv dětí se zdravotním postižením. Můžete se na nás přímo obracet a na našem webu hledat rady pro obtížné životní situace. Již 20 let pracujeme na tom, abyste žili v lepším světě.

## Za uplynulých 20 let:

* jsme prošetřili 4900 podnětů týkajících se **ochrany práv dětí a rodiny** ,
* dalších 1200 stížností se týkalo oblasti **školství a vzdělávání** ,
* od roku 2006 **navštěvujeme zařízení** , kde jsou děti umístěny, navštívili jsme jich 77 a stále pokračujeme,
* prověřili jsme **podmínky skoro 2500 dětí** umístěných v zařízeních,
* v roce 2012 jsme spustili web určený pouze vám: **[www.deti.ochrance.cz](https://deti.ochrance.cz/)**,
* v uplynulých letech se na nás obrátily **stovky dětí**.

Většinu uvedených činností může v České republice vykonávat pouze ombudsman. Často jsme jedinou nebo poslední instancí, na kterou se můžete v potížích obrátit a kdo může vaše podněty prošetřit.

**Ombudsman a jeho zástupkyně přejí dětem k jejich dnešnímu svátku co nejklidnější a nejradostnější dětství.** Zástupkyně ombudsmana Monika Šimůnková, které má agendu dětí svěřenou ve své působnosti, k tomu dodává: *„Vím, že to pro mnohé z dětí během epidemie nebylo vůbec jednoduché. Některé doma neměly prostor pro učení, ty v dětských domovech postrádaly návštěvy a asi všem chyběli kamarádi a přátelé ze školy. V tuto chvíli nejspíš ještě plně netušíme, jak tvrdě epidemie na některé děti dolehla. Za sebe mohu slíbit, že se vynasnažím dětem co nejvíce pomáhat. Budu ráda, když nám budou děti důvěřovat a nebudou váhat obrátit se na nás s důvěrou, ať už je v životě potkají jakékoliv problémy. Ombudsman je zde pro děti již 20 let.”*
---
title: Dětský domov se musí o své klienty postarat i o prázdninách
date: '2015-02-09'
perex: >-
  Pokud se ředitelé rozhodnou dětský domov po dobu školních prázdnin uzavřít a
  dětem zařídí pobyt mimo zařízení, musí se postarat také o mladé lidi, kteří v
  domově pobývají dobrovolně i po dosažení zletilosti, na základě smlouvy se
  zařízením.

---


<p>Někteří ředitelé a ředitelky dětských domovů během školních prázdnin organizují pro děti vícedenní pobyty mimo zařízení a dětský domov na tuto dobu uzavřou. Doplácejí však na to mladí lidé, kteří v&nbsp;dětských domovech žijí i po dosažení zletilosti na základě smlouvy se zařízením, tj. <strong>dobrovolně</strong>. Pokud totiž nejedou na organizovanou akci společně s&nbsp;ostatními dětmi (k čemuž mnohdy nemají důvod) a současně nemají žádné zázemí, kam se po dobu prázdnin uchýlit, jsou donuceni si na tuto „prázdninovou“ dobu takové zázemí složitě zajišťovat a také financovat. </p><p><strong>Veřejná ochránkyně práv upozorňuje, že taková praxe je špatná a ze strany zařízení</strong> (a to v&nbsp;zásadě jakýchkoli, tedy dětských domovů, dětských domovů se školou i výchovných ústavů) <strong>jde o protiprávní jednání</strong>. </p><p>V&nbsp;případě těchto „dobrovolných pobytů“ totiž zákon zařízením ukládá povinnost poskytovat dospívajícím, kteří zde žijí dobrovolně na základě smlouvy, <strong>plné přímé zaopatření</strong>, jež zahrnuje i <strong>ubytování a stravování</strong>. Toto plné přímé zaopatření samozřejmě <strong>musí být kontinuální, bez ohledu na to, zda jsou prázdniny či nikoliv</strong>. </p><p>Vedení zařízení, které by tedy pro své děti plánovalo vícedenní pobyt a hodlalo by současně své zařízení na nějakou dobu uzavřít, <strong>musí pro dobrovolně pobývající zletilé klienty zajistit (a financovat) náhradní ubytování a stravování</strong>.</p>


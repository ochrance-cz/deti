---
title: Dětský domov se musí o své klienty postarat i o prázdninách
date: "2015-02-09"
perex: >-
  Pokud se ředitelé rozhodnou dětský domov po dobu školních prázdnin uzavřít a
  dětem zařídí pobyt mimo zařízení, musí se postarat také o mladé lidi, kteří v
  domově pobývají dobrovolně i po dosažení zletilosti, na základě smlouvy se
  zařízením.
---



Někteří ředitelé a ředitelky dětských domovů během školních prázdnin organizují pro děti vícedenní pobyty mimo zařízení a dětský domov na tuto dobu uzavřou. Doplácejí však na to mladí lidé, kteří v dětských domovech žijí i po dosažení zletilosti na základě smlouvy se zařízením, tj. **dobrovolně**. Pokud totiž nejedou na organizovanou akci společně s ostatními dětmi (k čemuž mnohdy nemají důvod) a současně nemají žádné zázemí, kam se po dobu prázdnin uchýlit, jsou donuceni si na tuto „prázdninovou“ dobu takové zázemí složitě zajišťovat a také financovat. 



**Veřejná ochránkyně práv upozorňuje, že taková praxe je špatná a ze strany zařízení** (a to v zásadě jakýchkoli, tedy dětských domovů, dětských domovů se školou i výchovných ústavů) **jde o protiprávní jednání**. 



V případě těchto „dobrovolných pobytů“ totiž zákon zařízením ukládá povinnost poskytovat dospívajícím, kteří zde žijí dobrovolně na základě smlouvy, **plné přímé zaopatření** , jež zahrnuje i **ubytování a stravování**. Toto plné přímé zaopatření samozřejmě **musí být kontinuální, bez ohledu na to, zda jsou prázdniny či nikoliv**. 



Vedení zařízení, které by tedy pro své děti plánovalo vícedenní pobyt a hodlalo by současně své zařízení na nějakou dobu uzavřít, **musí pro dobrovolně pobývající zletilé klienty zajistit (a financovat) náhradní ubytování a stravování**.



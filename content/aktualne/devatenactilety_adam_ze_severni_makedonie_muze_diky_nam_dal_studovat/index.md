---
title: Devatenáctiletý Adam ze Severní Makedonie může díky nám dál studovat.
date: 2023-11-07T15:33:40.882Z
perex: Devatenáctiletý Adam ze Severní Makedonie žije již několik let i s rodiči
  legálně v České republice. Řádně studuje na střední škole a rád by zde zůstal
  i nadále. Nepožádal si však včas o prodloužení povolení k pobytu. Zaskočilo
  ho, že mu vypršelo již po jednom roce platnosti. Předchozí povolení měl totiž
  na dva roky.
---
Adamovi hrozilo, že bude muset odcestovat do Severní Makedonie a tam si požádat o nové vízum. Makedonie však leží mimo Schengenský prostor. To znamená, že by jeho návrat do České republiky nebyl rychlý ani jednoduchý. Adam přitom v Makedonii už neměl žádné zázemí ani blízké příbuzné.

Adam naštěstí mohl zůstat v České republice i po vypršení platnosti povolení k pobytu. A to 3 měsíce v rámci tzv. bezvízového pobytu, během kterého jsme mu pomohli vyřešit nové povolení k pobytu.

Na Adama se totiž vztahovala výjimka z pravidel pro podávání žádostí o vízum. Stačilo tak, aby si požádal o vízum na některé z českých ambasád v Evropské unii. Do Bratislavy nebo Vídně to pak neměl daleko. 

Adamovi jsme ještě: 

* předali kontakt na právničku neziskové organizace, která mu pomohla připravit všechny potřebné dokumenty,
* vyjednali přednostní vyřízení víza u Ministerstva vnitra a
* vyjednali vydání zvláštního víza u cizinecké policie, aby mohl legálně překlenout krátké období mezi skončením bezvízového pobytu a získáním nového víza od Ministerstva vnitra.

Všechno se stihlo, a Adam tak může zůstat s rodiči a dál studovat v České republice.
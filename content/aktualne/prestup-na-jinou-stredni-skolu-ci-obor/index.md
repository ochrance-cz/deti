---
title: Přestup na jinou střední školu či obor
date: "2017-03-02"
perex: >-
  Zjistil/a jsi, že obor, který studuješ, není pro tebe? Nelíbí se ti na
  internátu a raději bys studoval/a blíž domovu? Chtěl/a bys na jinou školu, ale
  nevíš, jestli je to možné?
---



## Žádost

V průběhu studia střední školy samozřejmě můžeš **přestoupit na jiný obor** v rámci jedné školy či na jinou školu. Je ale třeba o to **písemně požádat**. 



Za nezletilého studenta (tedy do osmnácti let věku) podává písemnou žádost jeho **zákonný zástupce** a tato žádost musí obsahovat souhlas studenta s přestupem. Pokud je student střední školy zletilý, může tuto žádost podat **sám**. 



## Rozhodnutí o žádosti

Pokud se jedná o přestup v rámci jedné školy, tedy jen z oboru na obor (například studuješ obor kuchař – číšník a raději bys studoval obor cukrář, který je na stejné střední škole), **rozhoduje o přestupu ředitel dané školy**. Ředitel může požadovat složení rozdílové zkoušky.



Chceš-li přestoupit na úplně jinou střední školu, rozhoduje o přestupu ředitel školy, na kterou chceš přestoupit. Pokud půjde o přestup na jinou školu a zároveň jiný obor, může ředitel školy, kam chceš přestoupit, požadovat složení rozdílové zkoušky. **Co bude náplní této zkoušky, kdy se bude konat a jak se tato zkouška bude hodnotit, určuje ředitel nové školy**. 



Ředitel ale nemá povinnost  přestup povolit. V takovém případě má zletilý student či zákonný zástupce nezletilého studenta možnost podat **do patnácti dnů** od doručení zamítavého rozhodnutí **odvolání** (řediteli školy). O tomto odvolání bude poté rozhodovat **krajský úřad**.



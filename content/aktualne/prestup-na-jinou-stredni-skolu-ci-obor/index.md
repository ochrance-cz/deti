---
title: Přestup na jinou střední školu či obor
date: '2017-03-02'
perex: >-
  Zjistil/a jsi, že obor, který studuješ, není pro tebe? Nelíbí se ti na
  internátu a raději bys studoval/a blíž domovu? Chtěl/a bys na jinou školu, ale
  nevíš, jestli je to možné?

---


<h2>Žádost </h2><p>V&nbsp;průběhu studia střední školy samozřejmě můžeš <strong>přestoupit na jiný obor</strong> v&nbsp;rámci jedné školy či na jinou školu. Je ale třeba o to <strong>písemně požádat</strong>. </p> <p>Za nezletilého studenta (tedy do osmnácti let věku) podává písemnou žádost jeho <strong>zákonný zástupce</strong> a tato žádost musí obsahovat souhlas studenta s&nbsp;přestupem. Pokud je student střední školy zletilý, může tuto žádost podat <strong>sám</strong>. </p> <h2>Rozhodnutí o žádosti </h2><p>Pokud se jedná o&nbsp;přestup v&nbsp;rámci jedné školy, tedy jen z&nbsp;oboru na obor (například studuješ obor kuchař – číšník a raději bys studoval obor cukrář, který je na stejné střední škole), <strong>rozhoduje o přestupu ředitel dané školy</strong>. Ředitel může požadovat složení rozdílové zkoušky.</p> <p>Chceš-li přestoupit na úplně jinou střední školu, rozhoduje o přestupu ředitel školy, na kterou chceš přestoupit. Pokud půjde o přestup na jinou školu a zároveň jiný obor, může ředitel školy, kam chceš přestoupit, požadovat složení rozdílové zkoušky. <strong>Co bude náplní této zkoušky, kdy se bude konat a jak se tato zkouška bude hodnotit, určuje ředitel nové školy</strong>. </p> <p>Ředitel ale nemá povinnost&nbsp; přestup povolit. V&nbsp;takovém případě má zletilý student či zákonný zástupce nezletilého studenta možnost podat <strong>do patnácti dnů</strong> od doručení zamítavého rozhodnutí <strong>odvolání</strong> (řediteli školy). O tomto odvolání bude poté rozhodovat<strong> krajský úřad</strong>.</p> 


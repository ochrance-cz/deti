---
title: Je hlášení obecního rozhlasu hluk?
date: "2021-05-05"
perex: >-
  Nedávno se na nás obrátil patnáctiletý Matěj. Obec umístila na sloup těsně
  před jeho oknem hlásič obecního rozhlasu. Teď kromě varovných sdělení (např.
  pravidelné zkoušky sirén) musí poslouchat také např. to, kdy a kde se budou
  prodávat jablka. Tato hlášení Matěje i jeho mladšího bratra obtěžují, často
  také narušují průběh jeho distanční výuky. Matěj nám napsal, že jeho rodiče už
  několikrát žádali starostku obce o přemístění rozhlasu. Ta vždy odmítla.
  Prosil nás proto o radu, jak je možné dál postupovat a rozhlasu před oknem se
  zbavit.
---

<p>Je pochopitelné, že varování rozhlasem (například v případě požáru, povodně nebo jiné mimořádné události) musí být dostatečně slyšitelné. Na druhou stranu by ale &quot;běžná&quot; hlášení neměla zbytečně obtěžovat. Pokud se tak děje, je nejlepší věc řešit nejprve se <strong>starostou či starostkou obce</strong>. Často se dají věci vyřešit osobně. Pokud ale osobní projednání ke změně nevede, je vhodné žádost poslat písemně (dopisem, nebo alespoň e-mailem). Písemná žádost (a potvrzení o jejím odeslání) je důležitá – slouží totiž jako potvrzení a v případě, že by starosta či starostka nereagovali nebo žádost zamítli, je možné věc řešit dál.</p><p>Starosta či starostka jsou ale &quot;pouze&quot; jedním z orgánů obce – dalšími jsou zastupitelstvo obce a rada. Rozhodující a nejdůležitější v těchto věcech přitom není názor starosty či starostky, ale právě <strong>zastupitelstva</strong>. </p><p>Žádost o projednání problému je možné vznést osobně na zasedání zastupitelstva, nebo ji poslat písemně. V takovém případě je dobré žádost zaslat zastupitelstvu v dostatečném předstihu před termínem zasedání zastupitelstva. Je vhodné navrhnout i nějaké řešení (například ztišení všech &quot;běžných&quot; hlášení, úpravu nastavení hlasitosti rozhlasu anebo přemístění rozhlasu na jiné vhodné místo). </p><p>Pokud by projednání na zastupitelstvu nepomohlo, je možné se obrátit na <strong>soud.</strong> </p><p>Pokud by hlášení rozhlasu bylo <strong>pravidelné</strong> a velmi <strong>časté</strong> (například každou hodinu) a pokud by zároveň trvalo <strong>dlouho</strong> (min. několik minut), je možné podat ještě i stížnost na hluk z rozhlasu <strong>krajské hygienické stanici</strong>. Kontakty podle jednotlivých krajů najdeš <a title="Otevření do nového okna" href="http://www.szu.cz/knihovna/hygienicke-stanice-a-zdravotni-ustavy" target="_blank">zde</a> <img alt="" src="typo3/ext/od_linkdesc/icons/external.gif" class="od_linkdesc_icon_external" />. Krajská hygienická stanice může pomoci s hlukem, ale jen s takovým, který může být škodlivý pro zdraví. I přesto, že hluk může obtěžovat, neznamená to, že je zároveň škodlivý pro zdraví.  Aby se krajská hygienická stanice hlukem z rozhlasu vůbec mohla zabývat, je nezbytné uvést a případně i prokázat, že jde nejen o hluk, který je nejen značně hlasitý, ale který je zároveň trvalý (nebo alespoň dlouhodobý). </p><p>Pokud by krajská hygienická stanice na podání nereagovala nebo bys s její odpovědí nesouhlasil/a, mohl by její postup prošetřit <strong>ombudsman</strong>. </p>

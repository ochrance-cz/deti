---
title: Dětský ombudsman bude! Prezident to včera stvrdil svým podpisem
date: 2025-03-11T11:04:04.372Z
perex: Uplynul téměř rok od chvíle, kdy vláda předložila sněmovně návrh novely
  zákona o veřejném ochránci práv. Nyní je definitivně zpečetěna podpisem
  prezidenta. Od 1. července 2025 tak vznikne instituce dětského ombudsmana. Než
  bude zvolen její představitel, povinnosti bude vykonávat zástupce ombudsmana
  Vít Alexander Schorm.
---
Dětský ombudsman bude sídlit v naší Kanceláři. Ta se oficiálně přejmenuje na **Kancelář veřejného ochránce práv a ochránce práv dětí**. Oba ombudsmani budou mít společného zástupce, působit ale budou nezávisle. 

> Veřejný ochránce práv = ombudsman, ochránce práv dětí = dětský ombudsman

### Úkonem dětského ombudsmana bude prosazovat práva dětí v jednotlivých případech i na systémové úrovni

Děti  konečně získají svého zástupce, který bude jejich práva hájit komplexně. Bude totiž:

* **šetřit individuální stížnosti** – ty mu budou moci poslat jak samotné děti, tak dospělí upozorňující na zásah do práv dětí,
* **monitorovat naplňování práv dětí v různých oblastech života a prosazovat tyto poznatky** – za tímto účelem bude provádět výzkumy, vydávat doporučení, připomínkovat právní předpisy apod.,
* mít možnost **vstoupit do vybraných soudních řízení n**ebo navrhnout jejich zahájení**,**
* **vzdělávat** a šířit **osvětu** o právech dětí,
* skrze poradní orgán složený z dětí **naslouchat** mladé generaci a její názory zprostředkovávat dalším institucím.

### **Kdo se může stát dětským ombudsmanem?**

Dětského ombudsmana musí zvolit poslanci. Kandidáty jim budou navrhovat prezident, senátoři a orgán složený z představitelů vysokých škol. 

Při výběru by poslancům měla pomáhat hodnotící komise. V ní musí být i děti starší 15 let a organizace zastupující zájmy dětí. 

> Dětským ombudsmanem se může stát pouze osoba, u které se dá předpokládat, že má znalosti, zkušenosti a morální vlastnosti k řádnému zastávání funkce. Musí také:
>
> * mít české státní občanství,
> * být svéprávný,
> * být bezúhonný,
> * mít nejméně 35 let,
> * mít vysokoškolské (magisterské) právní vzdělání,
> * mít nejméně 5 let praxe v oblasti ochrany práv dětí v období předchozích 10 let.

### Novela rozšíří také mandát ombudsmana

Vedle zřízení dětského ombudsmana přináší stejná novela zákona také rozšíření mandátu ombudsmana (veřejného ochránce práv). Vedle stávajících povinností se tak nově stane tzv. národní lidskoprávní institucí. Jejím cílem bude chránit a prosazovat lidská práva v Česku. [Co to konkrétně znamená? ](https://www.ochrance.cz/dokument/co_je_to_narodni_lidskopravni_instituce_a_proc_ji_v_cesku_potrebujeme/)
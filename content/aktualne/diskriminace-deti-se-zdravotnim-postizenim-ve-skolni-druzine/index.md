---
title: Diskriminace dětí se zdravotním postižením ve školní družině
date: 2014-11-20T12:00:00
perex: Ombudsman poskytuje pomoc obětem diskriminace, a to i dětí. Diskriminací
  např. může být i nepřijetí dítěte se zdravotním postižením do školní družiny.
  I takové případy se dějí.
---
Školní družina je součástí základní školy, ve které probíhá zájmové vzdělávání, a není možné nepřijmout konkrétní dítě jen proto, že mu byla diagnostikována například porucha autistického spektra nebo porucha chování. Ombudsmanka se setkala s případem mimořádně nadaného dítěte s nadprůměrnou inteligencí, které má zároveň poruchu autistického spektra, konkrétně tzv. „Aspergerův syndrom“. Znamená to, že obtížně zvládá běžnou komunikaci s ostatními dětmi a špatně se začleňuje do kolektivu svých vrstevníků. Dítěti pomáhá ve škole asistent, ale protože oba rodiče chodí do práce a celá rodina bydlí dál od školy, rodiče chtěli, aby dítě po vyučování chodilo ještě i do školní družiny. Asistent ale pomáhal žákovi jen po dobu výuky a do družiny ho odmítli bez asistenta přijmout - takže takový začarovaný kruh! 

Ombudsmanka si ale myslí, že i když žák potřebuje ve škole pomoc asistenta, nelze mu znemožnit účastnit se každý den školní družiny ve stejném rozsahu, jako dětem bez postižení. Tento postup nelze omluvit ani obavami ze zvládnutí chování dítěte bez asistenta pedagoga ve školní družině. Že jednání školy není v pořádku, uznala i [Česká školní inspekce](http://www.csicr.cz/). 

Škola podmínky ve školní družině nakonec změnila.

Pokud byste se ve své škole setkali s podobným případem, neváhejte se na ombudsmanku obrátit.

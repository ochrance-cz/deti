---
title: Jsi v prváku na střední škole? Zkontroluj si, že o tom ví i Tvá zdravotní
  pojišťovna.
slug: zdravotni_pojisteni_stredoskolaku
date: 2022-11-10T09:07:45.184Z
perex: Začátek studia na střední škole musíš nahlásit zdravotní pojišťovně.
  Nespoléhej se, že to udělá škola. Musí to oznámit Tví rodiče, nebo Ty
  sám/sama.
---
Během studia na základní i střední škole nemusíš platit zdravotní pojištění. Hradí ho za Tebe stát. Zdravotní pojišťovna ale musí vědět, že **po ukončení povinné školní docházky pokračuješ ve studiu** na střední škole nebo učilišti. Pokud to neví, hrozí Ti trable.

Některé školy své studenty a studentky hlásí zdravotním pojišťovnám hromadně. Ale nemusí, a proto si to raději zkontroluj. **Do Tvých 18 let by to totiž měli udělat Tví rodiče nebo Ty. Od 18 let už je to jenom na Tobě. Pak musíš všechny změny oznámit sám/sama.** 

{{ icon "sam-ven.svg" }} Pokud zdravotní pojišťovna nebude vědět, že studuješ, bude chtít, abys pojistné zaplatil/a. Měsíční pojistné je nyní 2 187 Kč. Když nezaplatíš, každý den Ti roste dluh na pojistném a penále. Proto je dobré si včas zkontrolovat, že je všechno, jak má být. 

> POZOR: Zdravotní pojišťovně je třeba hlásit také změnu bydliště nebo jména.
---
title: Přibývá dětí žádajících ombudsmanku o pomoc
date: '2016-06-01'
perex: >-
  Děti jsou mnohdy okolnostmi nuceny řešit problémy, s nimiž by si nevěděla rady
  ani řada dospělých. Pomoc a radu pak hledají u veřejné ochránkyně práv, která
  se jim snaží pomáhat alespoň v rámci své působnosti. Částečně tím nahrazuje v
  České republice neexistujícího dětského ombudsmana.

---


<p class="MsoNormal">Možnosti veřejné ochránkyně práv pomoci dětem, jsou omezeny její zákonnou působností. Stejně jako v&nbsp;případě dospělých stěžovatelů může prověřit postup orgánů státní správy, zabývat se podmínkami ústavní péče nebo vyhodnotit, jestli potíže dítěte nespočívají v&nbsp;nerovném zacházení. Ostatní situace se snaží dětem vysvětlit, poradit jim, na&nbsp;koho se mají obrátit, jak by se jejich potíže daly odstranit. </p><p class="MsoNormal">V&nbsp;loňském roce&nbsp;se na&nbsp;ochránkyni obrátilo <strong>s&nbsp;podněty a&nbsp;dotazy 55&nbsp;dětí, od&nbsp;začátku letošního roku&nbsp;jich bylo už 31</strong>. Jde převážně o&nbsp;děti a&nbsp;mladé lidi ve&nbsp;věku 13&nbsp;– 18&nbsp;let, ale výjimkou nejsou ani děti třeba sedmileté. </p><p class="MsoNormal">Nejčastěji potřebují radu a&nbsp;pomoc s&nbsp;<strong>potížemi týkajícími se jejich rodiny a případně pobytu v&nbsp;zařízeních pro děti</strong>. Je až&nbsp;zarážející, kolik dětí v&nbsp;souvislosti s&nbsp;problémy v&nbsp;rodině hovoří o&nbsp;vážných neshodách s&nbsp;rodiči, mezi rodiči i&nbsp;o&nbsp;týrání a domácím násilí. </p><p class="MsoNormal">Řada dětí si například neví rady se situací, kdy se o&nbsp;ně rodiče i&nbsp;několik let „přetahují“. Kvůli vzájemnému obviňování rodičů musí děti podstupovat pohovory a&nbsp;psychologická vyšetření, cítí se být pod tlakem rodičů. Ptají se, jestli to někdy skončí, jestli mohou něco udělat, jakou váhu má u&nbsp;soudu jejich přání. Jeden chlapec ochránkyni například psal, že&nbsp;žije s&nbsp;matkou a&nbsp;s&nbsp;otcem pravidelně tráví víkendy. Je s&nbsp;tímto uspořádáním spokojený, otce má rád, chce s&nbsp;ním dál trávit čas, ale bydlet chce s&nbsp;matkou. Rodiče se však už několik let, fakticky půlku jeho života, soudí, odvolávají se proti každému rozhodnutí a&nbsp;on i&nbsp;jeho mladší sestra tím trpí. Jak ochránkyně zjistila, sociální pracovníci v&nbsp;tomto případě od&nbsp;začátku sporů intenzivně s&nbsp;oběma rodiči pracují, ale ani to, ani mediace nepomáhá a&nbsp;rodiče si dál stojí za&nbsp;svým. </p><p class="MsoNormal">Jiný chlapec zase v&nbsp;důsledku neshod rodičů musí každý den dojíždět 20&nbsp;km do&nbsp;školy. Žil nejprve s&nbsp;matkou, ale kvůli podezření z&nbsp;týrání nyní žije s&nbsp;otcem, i&nbsp;když zatím prozatímně, než soud definitivně rozhodne. Otec mu v&nbsp;novém bydlišti zajistil školu, ale matka s&nbsp;tím nesouhlasí, takže musí dojíždět do&nbsp;původní. Ochránkyně mu vysvětlila, že&nbsp;pokud se rodiče nedohodnou, musí i&nbsp;o&nbsp;výběru školy rozhodnout soud.</p><p class="MsoNormal">Další dívka potřebovala poradit, jak dosáhnout toho, aby se její mladší sestry dostaly z&nbsp;dětského domova a&nbsp;mohly žít s&nbsp;ní a&nbsp;jejich otcem. Všechny tři sestry byly původně odebrány z&nbsp;péče matky a&nbsp;umístěny do&nbsp;dvou dětských domovů. Nejstarší z&nbsp;nich otec našel a&nbsp;dosáhl toho, aby mu byla svěřena do&nbsp;péče. Teď se snaží získat i&nbsp;obě mladší sestry, jenže to trvá dlouho.</p><p class="MsoNormal">Některé děti se snaží řešit <strong>potíže s&nbsp;neplacením výživného</strong>. Popisují, že&nbsp;jejich rodina na&nbsp;tom není kvůli nezaplacenému výživnému finančně dobře, i&nbsp;když se samy snaží vylepšovat rodinný rozpočet brigádami apod. Mnohdy jejich šance na&nbsp;získání výživného ztěžuje fakt, že&nbsp;rodič, který má výživné platit, nežije v&nbsp;České republice. To byl i&nbsp;případ dívky, kterou po&nbsp;smrti otce svěřil soud do&nbsp;péče prarodičů. Matka se odstěhovala z&nbsp;České republiky, založila novou rodinu a&nbsp;výživné na&nbsp;dceru neplatí. </p><p class="MsoNormal">Z&nbsp;dotazů <strong>dětí z&nbsp;dětských domovů</strong> je zase patrné, že&nbsp;si s&nbsp;blížící se zletilostí uvědomují, že&nbsp;po&nbsp;odchodu ze&nbsp;zařízení může být jejich situace složitá. Obvykle se totiž nemají kam vrátit. Zajímají se proto, jestli mají nárok na&nbsp;podporu nebo pomoc z&nbsp;dětského domova, jestli mohou žádat o&nbsp;nějaké dávky. Takový byl např.&nbsp;dotaz čerstvě osmnáctileté dívky, která se s&nbsp;rodiči nestýká a&nbsp;chtěla vědět, jestli bude mít po&nbsp;odchodu z&nbsp;dětského domova nárok na&nbsp;nějakou finanční pomoc. Další osmnáctiletý chlapec se sice mohl ze&nbsp;zařízení vrátit k&nbsp;rodičům, ale ti jsou na&nbsp;tom finančně špatně. Potřeboval proto poradit, jestli by mohl požádat o&nbsp;dávku mimořádné okamžité pomoci na&nbsp;zaplacení internátu a&nbsp;co pro to má udělat.</p><p class="MsoNormal">Mnohé děti okolnosti nutí zabývat se <strong>finančními problémy, dluhy a&nbsp;hrozbou exekuce</strong>, tedy záležitostmi zcela nepřiměřenými jejich věku. Patnáctiletý chlapec žijící u&nbsp;pěstouna například zjistil, že&nbsp;je na&nbsp;něj vedena exekuce kvůli nezaplacenému poplatku za&nbsp;komunální odpad, který jeho matka v&nbsp;minulosti nezaplatila. Jiný, osmnáctiletý student psal, že&nbsp;ho v&nbsp;dětství soud odebral matce a&nbsp;svěřil do&nbsp;péče babičky, která teď zemřela. Pobírá sirotčí důchod, chodí na&nbsp;brigády, ale nestačí to, aby se sám uživil a&nbsp;platil si bydlení. Ochránkyně mu vysvětlila, o&nbsp;jaké dávky, jak a&nbsp;kde může požádat. </p><p class="MsoNormal">Další osmnáctiletá studentka se zase snaží řešit finanční potíže své maminky. Otec jí&nbsp;zemřel a&nbsp;maminka je v&nbsp;plném invalidním důchodu. Stala se obětí finančního podvodu a zadlužila se. Bojí se, že&nbsp;nebude schopna dluh dlouhodobě splácet, i&nbsp;když chodí na brigády, uskrovní se a ušetří něco z&nbsp;maminčina důchodu. </p><p class="MsoNormal">Se složitou bytovou situací se potýkali nezletilí sourozenci, jejichž maminka je řadu let vážně nemocná. Jejich byt byl vlhký a&nbsp;závadný, ale bytové družstvo jim s&nbsp;tím nepomohlo. Maminka musela celé roky na&nbsp;všechno vynakládat spoustu peněz, proto se občas zpozdila s&nbsp;nájmem. Teď jim hrozí vystěhování.</p><p class="MsoNormal">Děti se však na&nbsp;ochránkyni obracejí i&nbsp;s&nbsp;celou řadou otázek týkajících se <strong>nejrůznějších každodenních situací, školy apod</strong>. Příkladem může být student, který nesouhlasil s&nbsp;hodnocením jednoho předmětu a&nbsp;žádal o&nbsp;radu poté, co byla zamítnuta jeho žádost o&nbsp;komisionální přezkoušení. </p><p class="MsoNormal">Tradičně se také děti zajímají o&nbsp;to, jestli mají rodiče právo zabavit jim mobil, který si samy koupily z&nbsp;našetřených peněz. Ombudsmanka jim v&nbsp;těchto případech vysvětluje, že&nbsp;rodič má právo dítě vychovávat a&nbsp;tedy i&nbsp;přiměřeně trestat, což je nutné posuzovat vždy podle konkrétních okolností. Dočasné zabavení mobilu tedy nemusí být něčím nepřijatelným, ani když si ho dítě koupilo ze&nbsp;svých peněz.</p><p class="MsoNormal"><p>&nbsp;</p></p>


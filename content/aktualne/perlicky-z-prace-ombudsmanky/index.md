---
title: Perličky z práce ombudsmanky
date: "2019-12-05"
perex: >-
  Na ombudsmanku se většinou obrací lidé s vážnými problémy, které je každodenně
  omezují a trápí. Občas se však objeví i spíše zábavné perličky…
---

<p class="MsoNormal"><strong>Jednou z nich byla stížnost muže na řetězec obchodů s oblečením.</strong> Nelíbilo se mu, že obchod zlevnil pouze červené dětské bundy, zatímco modré prodával dál za plnou cenu. Napsal, že <em>„zatímco modrou bundičku mohou klidně nosit i děvčata, červená se pro chlapečky nehodí“, </em>a tvrdil, že se jedná o diskriminaci. </p><p class="MsoNormal">O diskriminaci ale nešlo. Protože i kluci můžou nosit červenou bundu. A protože slevy nemůžeme ve většině případů posuzovat  jako diskriminaci. Obchody (a nejen ty) se slevami snaží především prodat více věcí (a vydělat tak více peněz). Jestliže sleva cílí jen na nějakou skupinu osob, měl by pro to existovat rozumný důvod a sleva by zároveň měla být přiměřená. Příkladem může být obchod s kutilskými potřebami, který své zboží na víkend zlevní pro ženy, které jinak v tomto obchodě moc nenakupují.</p><p class="MsoNormal">Pokud tě tato otázka více zajímá, můžeš si podrobnosti přečíst <a href="https://eso.ochrance.cz/Nalezene/Edit/2380" target="_blank">zde</a>.</p><p class="MsoNormal"><strong>V jiném případě jsme odpovídali ženě, které se nelíbila slovenská učebnice, jejíž autoři přepočítali váhu planety Země na počet jablek o stejné váze.</strong> Tvrdila, že výpočet je nesprávný a učebnice tak „diskriminuje“ slovenské žáky nepřesnou informací.</p><p>Ani v tomto případě však o diskriminaci nešlo. Informace o počtu jablek stejné váhy jako je váha Země (ať už je správná nebo ne) nikoho neomezuje a ani nikomu neškodí. Omezení nebo poškození určité skupiny lidí je totiž základní podmínkou, abychom vůbec mohli o diskriminaci uvažovat. Navíc, česká ombudsmanka nemůže působit na Slovensku. </p><p><strong>Také žena z dalšího případu se cítila být diskriminována.</strong> Tentokrát internetovou seznamkou, která po ní požadovala nahrání digitální fotografie. Paní však měla pouze „klasické“ fotky, které chtěla naskenovat. </p><p>Nebylo úplně jasné, jak seznamka rozlišovala digitální fotografie od těch naskenovaných a proč skenované fotky odmítala použít. Nemohli jsme však s ženou souhlasit v tom, že by ji seznamka diskriminovala z důvodu, že nemá digitální foťák. Diskriminace z důvodu majetku je totiž obecně zakázaná jen v pracovních věcech – například pokud firma nepřijme do práce člověka, který má exekuci. V tomto případě by se o diskriminaci někdy jednat mohlo. Jinak však majetek není sám o sobě diskriminačním důvodem. </p>

---
title: Maso nebo makrobiotika? Ať rozhodne soud!
date: "2015-07-22"
perex: >-
  Italský soud řešil zajímavý případ. Rodiče, kteří spolu nežijí, ale v péči o
  dítě se střídají, se nemohli domluvit, co vařit za jídlo. Otec chodil se synem
  do fast foodu nebo k babičce vařící tradiční kuchyni založenou zejména na
  masitých pokrmech a matka naopak v týdnu připravovala makrobiotickou stravu.
  Proto se obrátili na soud.
---



Chlapec
totiž střídáním takto odlišných jídel trpěl bolestmi břicha. Před soudem v italském
městě Bergamo se nakonec podařilo dosáhnout kompromisu. Výsledkem je, že matka bude
dávat dítěti maso alespoň jednou týdně, otec je naopak povinen zajistit během
víkendu nanejvýš dvakrát maso. 




  




Jakkoli
se může zdát tento spor malicherný, praktické otázky spojené se střídavým
pobytem dítěte u matky a otce se často objevují u každého páru, který se
rozešel. Rodiče by ale neměli zapomínat na to, že poté, co přestanou být
partneři, zůstávají stále společně rodiči. Proto je dobré se na podstatných
věcech dohodnout tak, aby byl výsledek v zájmu dítěte. Právě společné dítě
by mělo být tím nejpádnějším důvodem, proč hledat kompromis. A spor nemusí být
mezi rodiči jen o jídlo. Může jít o otázky spojené se způsobem trávení volného
času, náboženskými otázkami, ale i oblékání dítěte, jeho kontakt
s kamarády apod. 



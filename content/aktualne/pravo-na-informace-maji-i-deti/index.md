---
title: Právo na informace mají i děti
date: '2020-03-02'
perex: >-
  Zajímáš se o veřejné a politické dětí v tvém okolí? Připravuješ seminárku či
  středoškolskou odbornou činnost (SOČ) a sháníš relevantní informace? Můžeš
  využít svého práva na informace.

---


<p>Mít přístup k informacím znamená mít možnost vytvořit si svůj názor. Proto je právo na informace společně se svobodou projevu zakotveno v Listině základních práv a svobod jako ústavní právo, které nám stát zaručuje. Díky přístupu k informacím můžeme nejen kontrolovat činnost veřejné správy, ale také ji poučeně komentovat.</p><p>K tomu, abys požádal/a úřady ve svém okolí o konkrétní informace (a využil/a tak svého práva na informace), nemusíš být plnoletý/á. Podle zákona stačí, aby tento úkon odpovídal rozumové a volní vyspělosti přiměřené nezletilým v tvém věku. Jednoznačnou věkovou hranici zákon nezmiňuje.</p><h4>Jak požádat úřad o informace?</h4><p>Pokud chceš získat informace o činnosti nějakého úřadu, obce, kraje nebo veřejné instituce, můžeš požádat poštou, osobně, nebo elektronicky přes podatelnu úřadu. Do žádosti musíš napsat, že žádáš o informace podle informačního zákona, jaké informace a od kterého úřadu chceš a na jakou adresu (klidně i elektronickou) ti je úřad má poslat. </p><h4>Musí úřad odpovědět?</h4><p>Ano. Pokud je žádost jasná a srozumitelná, musí ti úřad informace do 15 dnů od přijetí žádosti buď poskytnout, nebo rozhodnout o odmítnutí žádosti. Pokud ti informace neposkytne (v některých případech na to má právo), musí ti to zdůvodnit.</p><p>Podrobnější informace k tomu, jak žádat i jak se bránit, pokud ti úřad informace neposkytne, najdeš v našem novém <a href="https://www.ochrance.cz/fileadmin/user_upload/Letaky/Poskytovani-informaci.pdf" target="_blank">informačním letáku</a>. Pokud tě téma zajímá, ještě podrobněji se o něm dočteš v novém <a href="https://www.ochrance.cz/fileadmin/user_upload/Publikace/sborniky_stanoviska/Sbornik_Informace.pdf" target="_blank">Sborníku stanovisek veřejného ochránce práv – Informace</a>. </p>


---
title: Právo na informace mají i děti
date: 2020-03-02T12:00:00

perex: >-
  Zajímáš se o veřejné a politické dětí v tvém okolí? Připravuješ seminárku či
  středoškolskou odbornou činnost (SOČ) a sháníš relevantní informace? Můžeš
  využít svého práva na informace.

---




Mít přístup k informacím znamená mít možnost vytvořit si svůj názor. Proto je právo na informace společně se svobodou projevu zakotveno v Listině základních práv a svobod jako ústavní právo, které nám stát zaručuje. Díky přístupu k informacím můžeme nejen kontrolovat činnost veřejné správy, ale také ji poučeně komentovat.



K tomu, abys požádal/a úřady ve svém okolí o konkrétní informace (a využil/a tak svého práva na informace), nemusíš být plnoletý/á. Podle zákona stačí, aby tento úkon odpovídal rozumové a volní vyspělosti přiměřené nezletilým v tvém věku. Jednoznačnou věkovou hranici zákon nezmiňuje.



## Jak požádat úřad o informace?



Pokud chceš získat informace o činnosti nějakého úřadu, obce, kraje nebo veřejné instituce, můžeš požádat poštou, osobně, nebo elektronicky přes podatelnu úřadu. Do žádosti musíš napsat, že žádáš o informace podle informačního zákona, jaké informace a od kterého úřadu chceš a na jakou adresu (klidně i elektronickou) ti je úřad má poslat. 



## Musí úřad odpovědět?



Ano. Pokud je žádost jasná a srozumitelná, musí ti úřad informace do 15 dnů od přijetí žádosti buď poskytnout, nebo rozhodnout o odmítnutí žádosti. Pokud ti informace neposkytne (v některých případech na to má právo), musí ti to zdůvodnit.



Podrobnější informace k tomu, jak žádat i jak se bránit, pokud ti úřad informace neposkytne, najdeš v našem novém [informačním letáku](https://www.ochrance.cz/fileadmin/user_upload/Letaky/Poskytovani-informaci.pdf). Pokud tě téma zajímá, ještě podrobněji se o něm dočteš v novém [Sborníku stanovisek veřejného ochránce práv – Informace](https://www.ochrance.cz/fileadmin/user_upload/Publikace/sborniky_stanoviska/Sbornik_Informace.pdf). 




---
title: Představení práce ombudsmanky v Polsku
date: "2014-10-23"
perex: >-
  Ombudsmanka přijala pozvání Ministerstva zahraničních věcí Polské republiky
  představit svou činnost na semináři o ochraně práv dětí konaném 30. září ve
  Varšavě.
---

<p>Akci uspořádalo polské ministerstvo zahraničních věcí ve spolupráci s dětským ombudsmanem. Seminář se konal v prostorách senátu polského parlamentu a vystoupili zde s příspěvky polský ombudsman, pracovníci ombudsmanských institucí z České republiky a Maďarska a slovenského centra pro mezinárodněprávní ochranu dítěte. </p><p>Polský dětský ombudsman, pan Marek Michalak, vystupuje velmi sebevědomě jako hlava instituce, která působí již 14 let, a má velmi široká oprávnění a hlas ve společnosti. Působí i jako účastník soudních řízení v dětských záležitostech. Celé jedno oddělení jeho úřadu se zabývá stykem s veřejností, neboť spolupráci s médii vnímá ombudsman jako klíčovou. Zvláštní pozornost věnuje také zákonnému zákazu tělesných trestů na dětech. Připustil, že 60 % Poláků nemá problém děti fackovat, ale toto číslo prý rok od roku klesá. K tomu uvádí zajímavé heslo: „Facky tě učí, ale jen špatné věci.“ </p><p>Dané téma je i v České republice velmi aktuální, protože je naše země kritizována, že nemá přímo v zákoně jasný zákaz tělesných trestů na dětech. V novém občanském zákoníku je nicméně uvedeno, že „výchovné prostředky lze použít pouze v podobě a míře, která je přiměřená okolnostem, neohrožuje zdraví dítěte ani jeho rozvoj a nedotýká se lidské důstojnosti dítěte“.</p>

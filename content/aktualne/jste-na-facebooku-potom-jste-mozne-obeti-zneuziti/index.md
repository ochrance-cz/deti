---
title: Jste na facebooku? Potom jste možné oběti zneužití.
date: 2016-06-30T12:00:00
perex: >-
  Víte, že kromě oloupení v přeplněné MHD nebo obtěžování v noci na ulici vám
  dnes hrozí ještě jiné, mnohdy daleko závažnější riziko? Riziko, které není z
  počátku vůbec vidět, a kterého byste si možná ani nevšimli? Pokud jste velmi
  aktivní na internetu, tak přitom právě vám hrozí nejrůznější formy zneužití.
---



Internet dnes nabízí velký prostor pro seznámení s neznámými lidmi. Prostřednictvím **sociálních sítí** (Facebook apod.), **seznamek** (lide.cz apod.) či nejrůznějších **komunikačních stránek** (ICQ, Skype) je možné na internetu komunikovat v podstatě s kýmkoli, kdo si zrovna na tom kterém serveru zřídí účet (což je většinou velmi snadné).



Existují lidé, kteří uvedené internetové stránky užívají z toho důvodu, aby **sexuálně obtěžovali** , **zneužili** nebo **jinak zmanipulovali** nezletilé, a to nejen dospívající, ale i mladší děti. V podstatě **neexistuje žádná věková hranice** , o které by se dalo říci, že právě dítě tohoto věku je ještě v bezpečí a nic mu nehrozí. Sexuální zneužití, obtěžování či jiná manipulace hrozí v podstatě **všem, kdo se na internetu pohybují a komunikují**.



Činnost lidí, kteří internet uvedeným způsobem zneužívají, se odborně jmenuje **cyber grooming** (nebo taky kybergrooming, child grooming) a takovým lidem se říká **groomeři**. Groomeři většinou vystupují pod falešným jménem, mají vymyšlenou identitu i profil. Jejich prvním cílem je vyvolat v dítěti (dospívajícím) **falešnou důvěru** a **připravit ho na schůzku** v reálném světě, jejímž cílem je dotyčného nějakým způsobem, především (ale nejen) sexuálním, zneužít. Groomeři jsou velmi často pedofilové, tedy lidé s erotickou náklonností vůči nedospělým. Může jít ale i o obchodníky, kteří si dětskou pornografií vydělávají peníze.



Právě za účelem předcházení útoků groomerů, ale i jako pomoc v situacích, ve kterých už k nějakému kontaktu a ohrožení dítěte (dospívajícího) došlo, vytvořila Policie České republiky poměrně účinný a hlavně **rychlý systém oznámení**. Na svých internetových stránkách umístila [banner](http://www.policie.cz) (neboli rychlý odkaz) s názvem **HLÁŠENÍ KYBERKRIMINALITY** [(http://www.policie.cz/](http://www.policie.cz/)): 









Odkliknutím banneru se otevře krátký **[formulář](http://aplikace.policie.cz/hotline)** , který slouží k **upozornění na závadový obsah či aktivity** v síti internet [(http://aplikace.policie.cz/hotline/](http://aplikace.policie.cz/hotline/))









Odesláním vyplněného formuláře se oznamovatel **k ničemu nezavazuje** , a **nejde o trestní oznámení**. Vyplněný formulář vyhodnocují speciálně ustanovení policisté, kteří se specializují na tuto formu kriminality. Oznamovateli přijde odpověď, jak policisté s informacemi naložili.



---
title: Ombudsmanka navštěvuje zařízení pro děti
date: 2019-06-13T12:00:00
perex: Dětské domovy, domovy se školou či výchovné ústavy. Na to, jak se zde
  dětem žije a zda jsou v nich dodržována práva dětí, se v letošním roce
  zaměřuje ombudsmanka.
---
Zajímá ji třeba to, jestli mají děti dostatek soukromí, zda je mohou navštěvovat jejich příbuzní nebo zda mohou navštěvovat kroužky společně se svými spolužáky. Informace pro ombudsmanku zjišťují v navštívených zařízeních právníci a přizvaní odborníci. Dívají se nejen do dokumentů, které jim zařízení poskytne, ale povídají si s personálem zařízení a hlavně se samotnými dětmi.

Pokud by ses chtěl/a dozvědět víc o tom, co ombudsmanka může v zařízeních pro děti kontrolovat, nebo co již v minulosti odhalila, podívej se [sem](https://deti.ochrance.cz/pripady/ustavni-a-ochranna-vychova/).

## ZDVOP

Včera ombudsmanka představila také své závěry, které vyplynuly z návštěv zařízení pro děti vyžadující okamžitou pomoc (ZDVOP). Ty ombudsmanka prováděla v letech 2016 – 2018.

ZDVOP jsou krizová zařízení, proto by v nich děti neměly žít dlouho (v odůvodněných případech nejdéle jeden rok). Ombudsmanka však zjistila, že více než čtvrtina dětí v zařízeních, které navštívila, žila déle. Průměrná délka pobytu dětí v navštívených ZDVOP pak byla 11,5 měsíce.

Nejen to se ombudsmance nelíbí, proto vydala souhrnnou zprávu, kterou si můžeš přečíst [zde](https://www.ochrance.cz/fileadmin/user_upload/ochrana_osob/ZARIZENI/Ustavni_vychova/2019_0110_Zprava_DET_zarizeni_pro_deti_A4_CS_04_web.pdf). Se svými závěry ombudsmanka seznámí také vedení všech ZDVOP v republice (těch je aktuálně okolo 60) a orgány sociálně-právní ochrany dětí (OSPOD), které se ZDVOP úzce spolupracují. O možných systémových změnách bude jednat také s Ministerstvem práce a sociálních věcí.

---
title: V Duchcově tráví děti přestávky po svém
date: 2024-01-04T14:25:41.297Z
perex: Přáli oživit přestávky mezi vyučováním. Chtěli poslouchat hudbu a mít
  šanci si zahrát krátké společenské hry. Zpracovali plán, vše si vyjednali
  s vedením školy, zajistili finance a své plány uvedli v realitu. Přestávky na
  [duchcovské základní
  škole](https://www.zssochora.cz/index.php?type=Post&id=518) teď vypadají
  trochu jinak.
---
Holky ze školního parlamentu se přihlásily do [naší soutěže](https://deti.ochrance.cz/aktualne/zkusme_to_zmenit/). Zpracovaly detailní plán a rozdělily si mezi sebe jednotlivé úkoly.

![Skupina pěti dívek prodávajících perníčky na vánočním jarmarku.](img_1791.jpg)

Rozhodly se nakoupit společenské hry, které by se spolužáky mohli hrát na chodbách své základní školy. Na školní vánoční jarmark napekly vánoční perníčky. Díky jejich prodeji se jim podařilo vybrat 1 500 Kč. Mohly tak nakoupit tři sady stolního hokeje.

![Skupinka chlapců hrající stolní fotbálek.](img_1904.jpg)

Samotné parlamentářky jsou zodpovědné za půjčování her a starají se, aby byly stále v dobrém stavu.

Vedle toho holky zjišťovaly, jestli je možné ze školního rozhlasu pouštět o přestávkách rádio. V první řadě narazily. Školní rozhlas byl poškozený. Na jejich podnět ho však vedení školy nechalo opravit.

![Dívka s mikrofonem pouštějící muziku školním rozhlasem. ](img_1903.jpg)

Dívky jsme však upozornili, že by měli ověřit, zda není pouštění komerční radiostanice zpoplatněno poplatky [OSA](https://www.osa.cz/). Dívky na OSA zatelefonovaly a zjistily, že by skutečně musely platit. Změnily tedy plán. Písničky vybírají a pouštějí přímo z telefonu na přání spolužáků.

Po opravě rozhlasu vše samy vyzkoušely. Zjišťovaly, zda jsou písničky dobře slyšet a zda nejsou pro spolužáky rušivé. Teď také zajišťují jejich pouštění z ředitelny školy. 

![Skupina dětí tancujících před tabulí ve školní třídě. ](img_1901.jpg)

Stačila jedna aktivní skupina, která několika promyšlenými kroky zpříjemnila volné chvíle všem svým spolužákům. **Jejich aktivitu obdivujeme a na dálku tleskáme!**

> *Holkám se také omlouváme za pozdější zveřejnění jejich aktivity na našem webu.*
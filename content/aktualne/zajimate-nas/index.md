---
title: Zajímáte nás
date: "2014-11-03"
perex: >-
  V říjnu zahájila ombudsmanka sérii osvětových návštěv krajů nazvaných
  „Zajímáte nás“ s cílem setkat se s občany, vysvětlit jim jejich práva i to, v
  čem jim ombudsman může pomoci. V rámci návštěv nezapomíná ani na děti a
  mládež.
---

<p>V průběhu měsíce října ombudsmanka navštívila kraj Vysočina a Pardubický a Královehradecký kraj. Další budou následovat. V den své návštěvy ombudsmanka otevře na krajském úřadě informační stánek, kde právníci Kanceláře veřejného ochránce práv osobně přijímají stížnosti na úřady či na diskriminaci a informují zájemce o jejích možnostech a postupu při vyřizování konkrétních případů.</p><p>V každém kraji právníci Kanceláře veřejného ochránce práv také navštíví vybranou střední školu s programem, v rámci kterého prostřednictvím her a divadelních prvků aktivně zapojí studenty do diskuze o jejich právech a pomohou jim seznámit se s působností a činností veřejného ochránce práv.</p><p>Návštěvu regionu ombudsmanka vždy zakončí večerním setkáním s občany v knihovně. Interaktivní divadelní představení nejprve účastníky vtáhne do reálného příběhu člověka, který se snaží řešit vážnou životní situaci (např. péči o stárnoucí rodiče, diskriminaci ze strany zaměstnavatele, rušení nočního klidu nadměrným hlukem, nekalé obchodní praktiky aj.). Účastníci setkání mohou do příběhu sami zasahovat svými vlastními zkušenostmi a náměty na řešení problémů. Na závěr se koná diskuze s ombudsmanskou a jejími právníky.</p>

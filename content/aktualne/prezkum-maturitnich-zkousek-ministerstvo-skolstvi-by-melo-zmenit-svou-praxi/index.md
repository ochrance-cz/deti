---
title: Přezkum maturitních zkoušek – ministerstvo školství by mělo změnit svou praxi
date: 2018-07-26T12:00:00
perex: Ombudsmanka opakovaně upozornila na nezákonnou praxi ministerstva
  školství, mládeže a tělovýchovy při přezkumech výsledků maturitních zkoušek.
  Vláda teď dala ministerstvu za úkol upravit své postupy tak, aby byly v
  souladu s doporučeními ochránkyně.
---
Pokud neúspěšný maturant nesouhlasí s výsledkem hodnocení svých maturitních testů, může požádat o tzv. přezkum. Ten provádí buď ministerstvo školství, mládeže a tělovýchovy nebo příslušný krajský úřad - k tomu podrobněji [zde](https://deti.ochrance.cz/pripady/skola/).

Ombudsmanka prověřila 500 náhodně vybraných spisů ministerstva ve věci přezkumů maturitních zkoušek. Objevila hned několik oblastí, ve kterých ministerstvo postupuje v rozporu se zákonem. Podrobný popis naleznete [zde](https://www.ochrance.cz/aktualne/tiskove-zpravy-2018/ministerstvo-skolstvi-mladeze-a-telovychovy-porusuje-zakon-pri-prezkumech-maturitnich-zk). Již v roce 2016 a následně na podzim loňského roku na tato pochybení ministerstvo upozornila. Ministerstvo však ani poté nic nezměnilo.

Proto se ombudsmanka rozhodla o svých závěrech informovat Vládu České republiky. Ta před několika dny uložila ministerstvu, aby do půlky října předložilo návrh na úpravu postupů při přezkumu společné části maturitních zkoušek.

Věříme, že ministerstvo svou praxi změní a v případě dalších maturantů již přezkumná řízení proběhnou tak, jak podle zákona mají.

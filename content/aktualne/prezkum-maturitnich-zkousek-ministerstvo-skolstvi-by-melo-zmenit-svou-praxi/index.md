---
title: Přezkum maturitních zkoušek – ministerstvo školství by mělo změnit svou praxi
date: '2018-07-26'
perex: >-
  Ombudsmanka opakovaně upozornila na nezákonnou praxi ministerstva školství,
  mládeže a tělovýchovy při přezkumech výsledků maturitních zkoušek. Vláda teď
  dala ministerstvu za úkol upravit své postupy tak, aby byly v souladu s
  doporučeními ochránkyně.

---


<p>Pokud neúspěšný maturant nesouhlasí s výsledkem hodnocení svých maturitních testů, může požádat o tzv. přezkum. Ten provádí buď ministerstvo školství, mládeže a tělovýchovy nebo příslušný krajský úřad (k tomu podrobněji <a href="https://deti.ochrance.cz/vysledek-maturitni-zkousky/" target="_blank">zde</a>).</p><p>Ombudsmanka prověřila 500 náhodně vybraných spisů ministerstva ve věci přezkumů maturitních zkoušek. Objevila hned několik oblastí, ve kterých ministerstvo postupuje v rozporu se zákonem. Podrobný popis naleznete <a href="https://www.ochrance.cz/aktualne/tiskove-zpravy-2018/ministerstvo-skolstvi-mladeze-a-telovychovy-porusuje-zakon-pri-prezkumech-maturitnich-zk" target="_blank">zde</a>. Již v roce 2016 a následně na podzim loňského roku na tato pochybení ministerstvo upozornila. Ministerstvo však ani poté nic nezměnilo.</p><p>Proto se ombudsmanka rozhodla o svých závěrech informovat Vládu České republiky. Ta před několika dny uložila ministerstvu, aby do půlky října předložilo návrh na úpravu postupů při přezkumu společné části maturitních zkoušek.</p><p>Věříme, že ministerstvo svou praxi změní a v případě dalších maturantů již přezkumná řízení proběhnou tak, jak podle zákona mají.</p><div></div>


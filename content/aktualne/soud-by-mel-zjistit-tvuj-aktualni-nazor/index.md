---
title: "Soud by měl zjistit tvůj aktuální názor "
date: 2015-12-21T12:00:00
perex: Ústavní soud opět řešil, jak má být zohledněno přání dítěte při
  rozhodování o rozšíření úpravy styku s rodičem. Dospěl k závěru, že je
  důležité zjistit aktuální názor dítěte například výslechem u soudu.
---
Na Ústavní soud se obrátil
táta svého jedenáctiletého syna, kterému krajský soud zamítl možnost rozšíření styku
s chlapcem, a to především na základě synova přání. Okresní soud nejprve rozšířil
dříve stanovený styk táty a syna, který fungoval bez větších problémů. Jedenáctiletý
chlapec trpí poruchou pozornosti a aktivity a špatně snáší změny prostředí, proto
se jeho máma proti rozsudku odvolala ke krajskému soudu a uspěla.

Krajský soud však postavil
své rozhodnutí jen na znaleckých posudcích a na přání chlapce, který při
rozhovoru se sociální pracovnicí o možné změně návštěv u táty řekl, že nic
měnit nechce. Podle Ústavního soudu však krajský soud nezohlednil dostatečně
jeho zdravotní stav a nevzal tak v úvahu, že se názory chlapce vzhledem
k jeho poruše pozornosti a aktivity mohou často měnit. Měl proto zjistit
chlapcův aktuální názor například výslechem u soudu.  Navíc měl soud vzít v úvahu i to, že
předchozí úprava styku s tátou fungovala bez problémů a měl přitom i
možnost vídat se s babičkou a dědou z tátovy strany. Soud měl
současně i zvážit právo táty prohlubovat a rozvíjet vztah se synem.

Ústavní soud tedy rozsudek
Krajského soudu zrušil, protože dospěl k názoru, že došlo k zasažení
do práva táty na spravedlivý proces.

Celý text rozhodnutí sp.
zn. II. ÚS 2943/14 ze dne 16. 6. 2015 si můžeš přečíst [tady](http://nalus.usoud.cz/Search/GetText.aspx?sz=2-2943-14).

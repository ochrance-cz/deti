---
title: Změnit školu nebo studovaný obor můžeš i v průběhu školního roku
date: 2023-10-17T08:42:01.231Z
perex: Zjistil/a jsi, že obor, který studuješ, není pro tebe "to pravé
  ořechové"? Nelíbí se ti na internátu a raději bys studoval/a blíž domovu?
  Chtěl/a bys na jinou školu, ale nevíš, jak to udělat?
---
#### **Musíš podat žádost**

V průběhu studia na střední škole můžeš přestoupit na jiný obor. Jde to jak v rámci jedné školy, tak jako přestup na úplně jinou školu. Je ale třeba o to písemně požádat.

Pokud ti ještě nebylo 18 let, musí za tebe podat žádost rodiče (nebo jiný zákonný zástupce, např. poručník). Jejich žádost ale musí obsahovat tvůj souhlas s přestupem. Pokud jsi již zletilý/á, můžeš požádat sám/sama.

#### Jak sepsat žádost?

Je dobré nejdřív zavolat nebo napsat e-mail do školy, na kterou chceš přestoupit. Zeptej se ředitele/ředitelky školy na bližší informace. Můžeš si také domluvit osobní schůzku společně s rodiči a ředitelem.

Ředitel/ka ti může dát formulář, pokud ho má. Do něj pak jednoduše sepíšeš žádost. Pokud žádný formulář nemá, sepiš žádost podle svého uvážení. Vzory najdeš i na internetu. 

Žádost by měla obsahovat alespoň:

* Kdo o přestup žádá – tvé jméno, příjmení, datum narození a bydliště.
* Pokud ti ještě nebylo 18 let, kdo za tebe podává žádost – jméno, příjmení a bydliště rodiče. 
* Jakou školu, obor a ročník studuješ – název a adresa současné školy, název oboru a ročník, ve kterém jsi.
* Na jakou školu, obor a do jakého ročníku chceš přestoupit – název a adresa nové školy, název oboru a ročník.
* Popis toho, proč chceš přestoupit na novou školu (na této pasáži si dej záležet).
* Místo a datum podání žádosti.
* Tvůj podpis. Pokud ti ještě nebylo 18 let, i podpis rodiče a tvůj souhlas s přestupem. 

#### **Rozhodnutí o žádosti**

1. **Přestup v rámci jedné školy, tj. z oboru na obor** (například studuješ obor kuchař – číšník a raději bys studoval/a obor cukrář, který je na stejné střední škole)

   Žádost podáš řediteli/ředitelce **tvé** školy, který/á o ní také rozhodne. 
2. **Přestup na novou školu**

   Žádost podáš řediteli/ředitelce **nové** školy, který/á o ní také rozhodne. 

#### **Rozdílové zkoušky**

V obou případech přestupu po tobě mohou ředitelé/ředitelky chtít složení rozdílové zkoušky. Co bude její náplní, kdy se bude konat a jak se tato zkouška bude hodnotit určují oni. Je proto dobré se na to předem zeptat!
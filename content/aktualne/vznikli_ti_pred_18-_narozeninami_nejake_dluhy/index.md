---
title: Vznikly ti před 18. narozeninami nějaké dluhy?
date: 2023-11-30T14:05:15.561Z
perex: Musíš dluhy splatit? Neměli by platit i tví rodiče? A co nastane, když
  dluhy nesplatíte? Připravili jsme odpovědi na nejčastější otázky mladých
  dlužníků.
---
### Musím v dospělosti splácet dluh, který vznikl před mými 18. narozeninami?

**Ano, ale pouze v některých případech.**

Zákon od července 2021 omezuje odpovědnost dlužníků za dluhy, které vznikly v jejich dětství.

K zaplacení dluhu je možné využít pouze:

* peníze, které jsi měl/a už jako nezletilé dítě, nebo
* majetek, který si koupil/a v dospělosti za peníze z dětství.

*Příklad: Zdědil/a jsi peníze, ze kterých sis v dospělosti koupil/a auto. Zděděné peníze i auto je možné použít k zaplacení dluhu.*

**Nemůžeš však přijít o peníze, které si vydělal/a prací už jako dospělý/dospělá. Pokud by se tak stalo, aktivně se u exekutora braň!**

### Co se stane, když v dospělosti nezaplatím dluh z dětství?

Pokud věřitel (exekutor) **nemůže dluh vymoci po tobě (nemáš ho z čeho zaplatit)**, může ho požadovat po tvých rodičích. Ti jsou totiž tzv. zákonnými ručiteli.

Dluh musí rodiče zaplatit, pokud:

* souhlasili s tvým jednáním, kterým dluh vzniknul, nebo
* jednali za tebe.

Rodiče pak nemohou chtít, abys jim peníze zaplatil/a zpět.

### Co mám dělat, když mám více dluhů z dětství a neuhradí je ani moji rodiče?

Pokud dluhy vznikly alespoň ze dvou třetin před dosažením tvých 18 let, **požádej o oddlužení**.

Dluhů se po 3 letech zbavíš, pokud během této doby vynaložíš všechno úsilí, abys je uhradil/a. Pokud splníš tuto podmínku, budeš po 3 letech osvobozen/a od placení zbývajících (dosud neuhrazených) dluhů.

### Co když mi dluhy vznikly až v dospělosti?

Nejlepší je platit včas. Když už dluh vznikne, je nejlepší snažit se s věřitelem dohodnout na splátkovém kalendáři. Vždy je lepší nenechat věc dojít až k exekuci. S tou se ti splácení dluhu o dost prodraží.

**Se samotnou exekucí ti pomoci nemůžeme.** Nejsme oprávněni přímo prověřovat postup soudních exekutorů ani jejich komory. Můžeme jen prověřit postup Ministerstva spravedlnosti, případně předsedy soudu, kteří nad exekutory vykonávají státní dohled.

Aby mohlo dojít k exekuci, musí existovat tzv. exekuční titul.

* Nejčastěji jde o rozhodnutí soudu ukládající určitou povinnost.
* Může se jednat také o rozhodčí nález, rozhodnutí správního orgánu či třeba notářský nebo exekutorský zápis se svolením k vykonatelnosti.

**Některá z těchto rozhodnutí mohou být vykonatelná, přestože jsi se o nich nikdy nedozvěděl/a.** Důvodem jsou speciální pravidla doručování (takzvané náhradní doručení), která se mohou uplatnit. Třeba když si nevyzvedáváš dopis na adrese svého trvalého pobytu, případně se na této adrese vůbec nezdržuješ a nenahlásil/a jsi ohlašovně (obecnímu úřadu v místě tvého trvalého pobytu) adresu, na kterou ti má dopisy přeposílat.

Někteří dlužníci pak mají pocit, že na ně exekuce „padla“ jak blesk z čistého nebe. Pokud by ale při doručování skutečně došlo k chybě, můžeš se proti exekuci bránit. A to u soudního exekutora **návrhem na zastavení exekuce. Musíš ho ale podat do 30 dnů od doručení vyrozumění soudního exekutora o zahájení exekuce**.

### **Nejsi si jistý/á, zda máš nějaké dluhy?** 

Můžeš to zjistit nahlédnutím do spisů z takzvaných nalézacích řízení i výkonu exekuce u okresního soudu podle svého bydliště. Úplné informace o průběhu exekuce získáš z exekučního spisu vedeného soudním exekutorem.

> **Podrobné informace k [exekucím](https://www.ochrance.cz/letaky/exekuce/exekuce.pdf) a [oddlužení](https://www.ochrance.cz/letaky/oddluzeni-i/oddluzeni-i.pdf) najdeš v našich informačních letácích.**
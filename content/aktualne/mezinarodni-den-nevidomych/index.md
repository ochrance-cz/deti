---
title: Mezinárodní den nevidomých
date: 2015-11-13T12:00:00.000Z
perex: >-
  Vždy 13. listopadu se slaví mezinárodní den nevidomých. Dokážete si
  představit, že byste otevřeli oči a nic neviděli? Pracovníci z Kanceláře
  ombudsmanky si to na vlastní kůži vyzkoušeli.
---



Nevidomý člověk totiž musí čelit každý den mnoha překážkám, které si prostě neumíme představit. Aby se pracovníci Kanceláře ombudsmanky dokázali lépe vžít do pocitů nevidomých a museli více zapojit jiné smysly, jako sluch a hmat, vyzkoušeli si to na **dvoudenním semináři** věnovaném komunikaci s osobami se zdravotním postižením. Dostali **klapky na oči** , **hůl do ruky** , a plnili zadané úkoly. Totéž následovalo například i s **vozíkem** pro osoby se zdravotním postižením. Ombudsmanka věří, že na základě této zkušenosti dokáží její pracovníci v praxi vstřícněji přistupovat k osobám s postižením. 



Praktickým otázkám z každodenního života osob se zdravotním postižením se ombudsmanka věnuje na základě stížností konkrétních osob na diskriminaci. V minulosti proto bylo vydáno například **[doporučení pro přístup vodicích a asistenčních psů do veřejných prostor](http://www.ochrance.cz/fileadmin/user_upload/DISKRIMINACE/Doporuceni/31-10-DIS-JKV_doporuceni-psi.pdf)**. Vodící a asistenční psy totiž pomáhají po výcviku svého pána vést, ale také například najít dveře nebo volnou židli. Vodící a asistenční pes je tedy pomocníkem, který pomáhá nevidomému člověku s orientací v prostoru, je tedy s trochou nadsázky spíše zdravotní pomůckou než zvířetem. Proto může tento pes svého pána doprovázet v podstatě všude – do obchodu, do restaurace, na úřad ale i do nemocnice nebo vlaku. 



A jak lidé se zrakovým postižením čtou nebo píší? Ke čtení používají hmatové písmo, **tzv. Braillovo písmo** , kdy jednotlivé rozmístění výstupků na papíře znamená určité písmeno nebo číslo a za pomocí zvláštního stroje mohou v Braillově písmu napsat text. Také existuje počítačový program, který text přečte, případně předčítá, co člověk napsal. Obdobně funguje i například mobilní telefon. 



Pomoc techniky se ale nedá použit vždy a všude, proto se **neboj osobě se zrakovým postižením nabídnout třeba na ulici pomoc**. Měj ale na paměti, že svou pomoc skutečně nabízíš, nikoli vnucuješ, a nezapomínej na slušné chování. Na začátek vždy z rozumné vzdálenosti pozdrav, představ se a zeptejte se, zda a co člověk potřebuje. Poté už čekej na jeho pokyny, rád ti vysvětlí, jaká pomoc je pro něj vhodná. Nikdy do osoby se zrakovým postižením nestrkej ani s ní jakkoli nemanipuluj, ale nabídni své rámě, nevidomý člověk se tě chytne zezadu nad loktem. 



Chceš-li vědět, jak správně komunikovat s nevidomým člověkem, podívej se na následující odkaz [http://www.vodicipsi.cz/dokumenty/desatero1.php](http://www.vodicipsi.cz/dokumenty/desatero1.php) nebo si pusť některé z videí zde [http://www.pratelskamista.cz/](http://www.pratelskamista.cz/).



A neboj se zeptat, člověk se zrakovým postižením ti vždy rád poradí a nasměruje tě. 




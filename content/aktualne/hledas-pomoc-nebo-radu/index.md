---
title: Hledáš pomoc nebo radu?
date: "2020-03-10"
perex: >-
  Doma to neklape? Bojíš se chodit do školy? Rodiče tě bijí? Buď silný/á a najdi
  pomoc!
---

<p>Občas se každý z nás dostane do situace, ve které by raději nebyl. Některé z nich zvládneme vyřešit sami, s jinými to tak snadné není a musíme hledat pomoc u druhých. Většinou je nejlepší oslovit ve svém okolí někoho, komu důvěřujeme. Může to být rodič, kamarád/ka, učitel/ka či vedoucí v kroužku... Občas se však hodí i někdo úplně cizí – někdo, kdo nezná nás ani naše okolí.</p><p>Podobně to cítila šestnáctiletá Adéla, které nám napsala. Poté, co se s problémy v rodině svěřila pracovnici orgánu sociálně-právní ochrany dětí (OSPOD) a necítila u ní podporu, vyhledala si kontakt na nejbližší zařízení pro děti vyžadující okamžitou pomoc. Po škole tam zamířila, svěřila se se svými problémy i tím, že se bojí vrátit domů. Zároveň požádala o umístění v tomto zařízení.</p><p>Ne vždy musí být řešení problémů v rodině takto radikální. Někdy stačí i rada nebo správné nasměrování. Vhodnou pomoc můžeš vyhledat různým způsobem. Užitečným pomocníkem může být i <strong>stránka <a href="https://www.ohrozenedite.cz/" target="_blank">Ohrožené dítě</a></strong>. Ta nabízí vyhledávání přímo na mapě. Jednoduše tak vidíš, kde sídlí dostupná krizová i poradenská zařízení. Po rozkliknutí zjistíš podrobné informace o tom, co nabízí, i jak a kdy je můžeš kontaktovat.</p><p>V případě Adély jsme velmi ocenili, že si pomoc našla i přes prvotní odmítnutí sama – za situace kdy sociální pracovnice OSPOD její problémy a trápení zlehčovala a mluvila s ní pouze za přítomnosti rodičů. Podrobnější informace o Adéle a jejich problémech se můžeš dočíst ve <a title="Otevření do nového okna" href="http://eso.ochrance.cz/Nalezene/Edit/4524" target="_blank">zprávě o šetření </a> <img alt="" src="typo3/ext/od_linkdesc/icons/external.gif" class="od_linkdesc_icon_external" />a <a title="Otevření do nového okna" href="http://eso.ochrance.cz/Nalezene/Edit/4522" target="_blank">závěrečném stanovisku</a> <img alt="" src="typo3/ext/od_linkdesc/icons/external.gif" class="od_linkdesc_icon_external" />.</p><p><strong>Souvisí tvé trápení se školou?</strong> <strong>Koukni <a href="https://deti.ochrance.cz/aktuality/obeti-sikany-ve-skole-muze-byt-kazdy/" target="_blank">zde</a>.</strong></p><p>Pomocníkem při řešení akutního problému ti může být také některá z <strong><a title="Otevření do nového okna" href="http://www.capld.cz/linky-duvery-cr" target="_blank">linek důvěry</a> <img alt="" src="typo3/ext/od_linkdesc/icons/external.gif" class="od_linkdesc_icon_external" /></strong>. Existuje jich více, v provozu jsou v různých časech a radí na nich různí lidé (nejčastěji psychologové/psycholožky či sociální pracovníci/pracovnice). Společné však mají to, že ti poradí anonymně a okamžitě. </p>

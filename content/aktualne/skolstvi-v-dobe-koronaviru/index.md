---
title: Školství v době koronaviru
date: "2021-04-06"
perex: >-
  Během distanční výuky řeší mnoho dětí nejrůznější problémy se školou.
  Přinášíme odpovědi na nejčastější otázky, se kterými se v těchto dnech
  setkáváme.
---

<h4>Máš pocit, že tě škola při distanční výuce přetěžuje?</h4><p>Zkus to nejprve říct učitelům při některé hodině. Tato doba je těžká pro všechny a učitelé by to měli umět zohlednit. Pokud by ti nechtěli vyjít vstříc, prober to s rodiči. Ti mají možnost chtít vysvětlení buď přímo od tvých učitelů, nebo od vedení školy. Pokud by domluva se školou nepomohla, je možnost podat stížnost České školní inspekci. Jak se to dělá, najdeš popsané <a href="https://www.csicr.cz/cz/Inspekcni-cinnost-QL/Jak-podavat-stiznosti,-podnety,-petice/Stiznosti,-podnety,-petice" target="_blank">zde</a>.</p><h4>Ruší tě, když při online hodinách pořád někdo vyrušuje?</h4><p>Pokud vyrušují žáci, mají učitelé povinnost je uklidnit. Stává se však, že do distanční výuky zasahují také sourozenci, rodiče nebo jiní dospělí. I ty by učitelé měli vyzvat, aby přestali. Pokud to nepomůže, měli by učitelé zajistit, aby vyrušující osoba online výuku opustila. Je totiž povinností učitelů udržovat bezpečné a příjemné prostředí pro výuku. Pokud někdo narušuje výuku opakovaně a závažně, například ostatním sprostě nadává, je možné si stěžovat řediteli školy, případně dané jednání ohlásit na policii. </p><h4>Vadí ti, že se s učiteli a spolužáky nesetkáváš při online hodinách, ale učitelé ti pouze zadávají úkoly?</h4><p>Postup, který tvá škola zvolila, není vhodný. Ministerstvo školství všem školám poslalo návod, jak v době distanční výuky učit. Nejvhodnější je zkombinovat jak online výuku, tak domácí přípravu například formou vyplňování pracovních listů.</p><p>Zkus nejprve napsat e-mail nebo zatelefonovat své třídní učitelce/ třídnímu učiteli. Vysvětli jí/mu, že ti nastavený režim nevyhovuje a rád/a by ses viděl s učiteli i spolužáky alespoň občas přes počítač. Když to nepomůže, domluv se s rodiči a zkuste oslovit ředitele školy, případně Českou školní inspekci.<br />Pokud ti chybí kamarádi, pokus se s nimi spojit přes Skype, Whatsapp nebo další sociální sítě. Když to právě platná omezení a rodiče dovolí, domluv se s nimi a potkejte se venku.</p><h4>Doma nemáte dost počítačů, abys mohl/a být připojen/a k online výuce ve stejnou dobu jako sourozenec? </h4><p>Bohužel nejsi sám/sama, kdo tento problém řeší. Všichni rodiče si nemohou dovolit koupit více počítačů nebo notebooků. Zkus se zeptat učitelů, jestli škola počítače nepůjčuje nebo zda by vaše výuka nemohla probíhat v jiný čas než u tvého sourozence. Poohlédněte se s rodiči také ve svém okolí – pro tyto situace nabízí zapůjčení počítačů některé úřady, firmy či neziskové organizace. Pokud by to technicky opravdu nešlo, mohou ti učitelé vytisknout materiály na doma a nechat ti je například na vrátnici školy, kde si je vyzvedneš.</p><h4>Rodiče pracují a nemohou ti pomáhat s těžkými úkoly?</h4><p>Učitelé by se ti měli snažit pomoct i v situaci, kdy ti učivo nejde. Mohou si s tebou zavolat nebo ti vysvětlit látku znovu přes počítač. Neboj se jim říct o pomoc.</p><h4>Máš doma psát, malovat nebo vyrábět, ale kvůli zavřeným obchodům si nemáš kde koupit psací a výtvarné potřeby?</h4><p>Víme, že obdobné problémy jako ty řeší mnoho dalších dětí i dospělých. Bohužel jedná se o důsledek nařízení vlády, se kterým nemůže ombudsman nic dělat.</p><p>Zkus se poohlédnout ve svém okolí. Mnoho obchodů funguje v režimu tzv. výdejního okénka. Můžeš si věci objednat přes internet a pak si je v obchodě jen vyzvednout. Zkus se domluvit s rodiči či učiteli, určitě Ti pomohou.</p><p>Pokud potřebné věci neseženeš, otvírá se ti ideální prostor pro kreativitu. Zkus vymyslet, jak věci nahradit. Věříme, že tvá originální řešení učitelé ocení.</p><h4>Až se otevřou školy, nechceš nosit roušku, protože se ti s ní špatně dýchá nebo se ti motá hlava? </h4><p>Víme, že chodit pořád s rouškou nebo respirátorem není příjemné. Dokud to bude povinné, musíme to všichni respektovat. Pokud ale někdo má opakovaně problémy s dýcháním, bolestmi hlavy, závratí a podobně, může mu lékař vystavit potvrzení o těchto zdravotních komplikacích. Pak roušku ani respirátor nosit nemusí. Pokud se ti dělá špatně při výuce, popros učitele nebo učitelku, aby tě nechali se na chvíli v klidu projít bez roušky třeba na školním dvoře.</p><h4>Jeden z rodičů přišel kvůli koronaviru o práci, doma teď na tebe sprostě řve, že je to tvá vina? Už tě nebo někoho dalšího i uhodil? Bojíš se, co bude dál? </h4><p>Je nám líto, že zažíváš takové chvíle. Většina z nás teď hledá režim, díky kterému zvládne překonat tuto těžkou dobu. Rozhodně by tě však nikdo neměl bít ani ti vyčítat, že nemůžeš chodit do školy. Nenechávej situaci být, může se to ještě zhoršit. Vše se dá řešit bez násilí.</p><ul><li>Pokud si o všem potřebuješ s někým popovídat, zkus se spojit s kýmkoliv blízkým, komu důvěřuješ (babička, učitel, starší kamarád,…). Zavolat nebo napsat můžeš také třeba na<a href="https://www.linkabezpeci.cz/" target="_blank"> Linku bezpečí</a> nebo linku důvěry <a href="https://www.ditekrize.cz/pomahame-detem/" target="_blank">Dětského krizového centra</a>. Dovoláš se na ně bezplatně a kdykoliv (ve dne i v noci). Vše může probíhat i anonymně.</li><li>Pomoci by ti měli také sociální pracovníci na obecním úřadě (na tzv. <a title="Otevření do nového okna" href="http://www.pravonadetstvi.cz/deti/tvoje-prava/porusuji-ma-prava/odbor-socialne-pravni-ochrany-deti/" target="_blank">orgánech sociálně-právní ochrany dětí</a> <img alt="" src="typo3/ext/od_linkdesc/icons/external.gif" class="od_linkdesc_icon_external" />). Kontakt na ně můžeš vyhledat v internetovém vyhledávači – třeba zadáním zkratky „OSPOD“ a jména tvé obce či většího města v okolí.</li><li>Kdyby to bylo doma už hodně zlé a bál/a ses o život, můžete také přivolat policii – 158.</li></ul>

---
title: Ombudsmanka má novou zástupkyni
date: '2019-12-09'
perex: >-
  Novou zástupkyní ombudsmanky se stala Mgr. Monika Šimůnková. Dnes poprvé
  přijede do Brna, kde se zúčastní dne otevřených dveří Kanceláře veřejného
  ochránce práv a oslav dvacetiletého výročí ombudsmana.

---




Nová zástupkyně se ve své předchozí praxi zabývala i ochranou práv dětí. Pracovala jako právnička a zástupkyně ředitelky *Nadace Naše dítě* zaměřené na ochranu práv dětí. V nadaci iniciovala vznik bezplatné *Linky právní pomoci*. 



Jako odbornice na právní ochranu dětí se zabývala mimo jiné mezinárodními kauzami únosů dětí jedním z rodičů či nebezpečím zneužívání dětí prostřednictvím internetu – byla vedoucí projektu *Internet Hotline*, první české internetové horké linky pro boj s dětskou pornografií a pro bezpečnější internet. Iniciovala českou verzi kampaně Rady Evropy *Jedno z pěti – Stop sexuálnímu zneužívání dětí*, zasazovala se o inkluzi handicapovaných a Romů anebo podporovala vznik sekce pro děti na webových stránkách ombudsmana. 



V roce 2011 vedla českou delegaci obhajující plnění Úmluvy o právech dítěte před ženevským Výborem OSN pro dětská práva. Působila také jako zmocněnkyně vlády pro lidská práva.




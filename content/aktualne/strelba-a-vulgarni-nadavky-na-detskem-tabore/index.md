---
title: Střelba a vulgární nadávky na dětském táboře
date: "2018-08-11"
perex: >-
  Doufáme, že se v letošním roce žádné dítě na dětském táboře nesetká s tím, co
  před dvěma lety zažili táborníci v Jiřetíně pod Jedlovou.
---



Soustředění dětského pěveckého sboru Čhavorenge spolupracujícího s umělci České filharmonie narušil majitel domu sídlícího v blízkosti areálu, kde tábor probíhal. Tomu vadil hluk, který děti během dne „vydávaly“, přestože nenarušoval noční klid. Stejně tak se netajil velmi negativním postojem vůči Romům, kteří se tábora účastnili. Vulgárně jim nadával, několikrát vystřelil do vzduchu ze své pistole a napadl personál v kuchyni tábora.



Ochránkyně se zabývala postupem Policie České republiky poté, co mu incident oznámilo vedení tábora a požádalo, aby policisté na tábor přijeli a pomohli situaci uklidnit. Policisté však oznámení zlehčovali, na tábor nepřijeli a ani si neověřili, zda nejsou účastníci tábora nadále v ohrožení. Ochránkyně šetřením také zjistila, že policista, který situaci s účastníky tábora řešil, se choval nevhodně a neprofesionálně.



Podrobný popis incidentu můžete nalézt ve [zprávě o šetření](http://eso.ochrance.cz/Nalezene/Edit/4972).



Jak zní spolupráce romského dětského pěveckého sboru Čhavorenge s Českou filharmonií si můžete poslechnout například [zde](https://www.youtube.com/watch?v=bBl7ThAaCgc) (záznam koncertu ke Dni studenstva, který se uskutečnil v roce 2014 v Dvořákově síni pražského Rudolfina). 



**Víte, že…  
veřejná ochránkyně práv může v některých případech prošetřovat postup Policie České republiky?**  
**Může** se zabývat například:


- nevhodným, případně neprofesionálním chování policistů,
- přiměřeností a důvodností zákroku policistů, včetně použití donucovacích prostředků,
- projednáváním přestupků,
- postupem vůči účastníkům shromáždění,
- postupem při řešení domácího násilí,
- zacházením s osobami omezenými na svobodě, zejména na služebnách Policie České republiky (zákaz mučení a jiného nelidského zacházení, materiální vybavení policejních cel, poskytování stravy, poučení o právech a povinnostech atd.),
- ostrahou zařízení pro zajištění cizinců.



**Naopak nemůže** se zabývat postupem Policie České republiky v situacích, kdy policie vystupuje jako tzv. orgán činný v trestním řízení. Jedná se například o: 




- provádění osobní a domovní prohlídky,
- vydání a zajištění věcí a peněz, 
- provádění odposlechů telekomunikačního provozu, 
- administrativní úkony, jako je umožnění nahlížení do spisu, poučení svědků a účastníků řízení.



Ochránkyně **také nemůže** posuzovat správnost závěrů policie – zda se ve věci jedná o podezření z trestného činu, nebo ne). 



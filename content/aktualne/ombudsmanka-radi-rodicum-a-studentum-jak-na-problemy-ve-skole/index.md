---
title: Ombudsmanka radí rodičům a studentům, jak na problémy ve škole
date: 2017-09-11
perex: ""
---
Každý týden ombudsmanka obdrží minimálně 2 podněty týkající se školství. Rodiče nebo i přímo žáci nesouhlasí s rozhodnutím ředitelů škol, stěžují si na konflikty s učiteli, nesouhlasí s výsledkem maturitní zkoušky, namítají šikanu ve škole apod. Ročně jde o přibližně 130 stížností a ne vždy se jimi ombudsmanka může zabývat. 

Ukazuje se, že v záležitostech týkajících se školství rodiče ani žáci často nevědí, jakým způsobem mohou problémy řešit, na koho se mohou či mají obracet. Při příležitosti zahájení nového školního roku se proto ombudsmanka Anna Šabatová rozhodla vydat informační leták s vysvětlením nejčastějších problémů a dotazů, s nimiž se na ni lidé obracejí. Vysvětluje, v jakých situacích se mají lidé obracet na vedení školy, zřizovatele, Českou školní inspekci, ministerstvo či soud, a kdy jde o problémy, s nimiž jim může pomoci ombudsmanka. Konkrétně rozebírá postup řešení časté situace, kdy rodiče nebo žáci nesouhlasí s rozhodnutím ředitele nebo ředitelky školy, radí, jak je možné se bránit při nesouhlasu s výsledkem maturitní zkoušky, a co dělat při podezření na diskriminaci.

Leták s nejčastějšími dotazy týkajícími se školství najdete [zde](https://www.ochrance.cz/letaky/skolstvi/skolstvi.pdf).
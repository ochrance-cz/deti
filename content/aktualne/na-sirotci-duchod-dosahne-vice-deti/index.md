---
title: Na sirotčí důchod dosáhne více dětí
date: "2016-07-30"
perex: >-
  O sirotčích důchodech se bude rozhodovat mírnějším způsobem. Více dětí, kterým
  bohužel zemřel rodič, se tak dočká finanční podpory. Nový, mírnější zákon se
  vztahuje i na starší případy. Za touto změnou stojí odhodlání paní Kolářové,
  která se odmítla smířit s pro ni nepříznivým rozhodnutím. Jsme rádi, že jsme
  jí v tomto úsilí mohli pomoci.
---

<p>Podmínkou, aby dítě dostalo po zemřelém rodiči sirotčí důchod, je, aby tento rodič splňoval podmínku tzv. délky pojištění. Většinou je třeba, aby rodič pracoval nebo podnikal. Částečně se dá tato doba splnit i například tím, že je rodič vedený jako nezaměstnaný na Úřadu práce. Zkoumá se tedy, kolik let pojištění za určité období daný člověk získal. Toto období se však v uplynulých letech opakovaně měnilo. </p><p>V našem případě zemřel otec chlapce v roce 2005. Podle zákona v té době se zkoumalo, zda měl otec v uplynulých deseti letech alespoň pět let pojištění. Tuto podmínku nesplňoval a syn proto sirotčí důchod nedostal. Postupně však docházelo k zmírňování této podmínky. Teď stačí, aby měl dotčený člověk alespoň pět let pojištění za uplynulých dvacet let. </p><p>Tuto podmínku již syn paní Kolářové splňoval. Úřad to však odmítl uznat, protože v době úmrtí otce tento mírnější zákon neplatil. Paní Kolářová se proto obrátila na ombudsmanku s žádostí o pomoc. Upozornili jsme Ministerstvo práce a sociálních věcí na nejednotný výklad podmínek. </p><p>Ministerstvo nám dalo za pravdu. Své stanovisko zaslalo úřad s pokynem, aby napříště v obdobných případech postupoval mírněji.  Syn paní Kolářové tak dostal sirotčí důchod zpětně ode dne 1. 1. 2012.</p><p>Díky jejímu úsilí se tak pravidla uplatní i pro ostatní v podobné nelehké situaci. </p>

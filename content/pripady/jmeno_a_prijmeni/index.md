---
title: Jméno a příjmení
cases:
  - title: Musím mít po svatbě rodičů stejné příjmení?
    perex: Čtrnáctileté Veronice se nelíbilo, že se jí změnilo příjmení. Od narození
      se jmenovala stejně jako máma. Rodiče měli až teď svatbu a máma si vzala
      otcovo příjmení. Na matrice rodičům řekli, že se tím mění i příjmení
      jejich společných dětí. Veronika si na své příjmení už zvykla. Bála se, že
      bude mít s novým příjmením problémy ve škole. Zeptala se nás, co by mohla
      udělat.
    body: >-
      Veroniku jsme museli zklamat. Na matrice totiž měli pravdu. Platí, že
      příjmení společného dítěte **určují rodiče při uzavření manželství**.
      Veroničini rodiče si důsledek své dohody o společném příjmení možná ani
      neuvědomili, avšak Veronice se jejich svatbou automaticky změnilo
      příjmení. 


      > Podle § 860 odst. 1 občanského zákoníku: *„Dítě má příjmení určené při uzavření manželství svých rodičů pro společné děti manželů.“* 


      #### Co s tím lze dělat?


      Veronika nemůže sama podat žádost o změnu svého příjmení zpět na příjmení původní. **Může ale požádat rodiče, aby na matrice podali žádost za ni.** Budou však muset zaplatit správní poplatek ve výši 300 Kč (do roku 2023 to bylo 100 Kč).
  - title: Mohu nést nepočeštěné příjmení svých předků?
    perex: Sedmnáctiletý Radek u nás hledal radu a pomoc, jak si bezplatně vymoci
      navrácení původního příjmení, které měli jeho předci. Radek zjistil, že
      jeho praděd měl německé příjmení.  To bylo po druhé světové válce v
      matrikách počeštěno. Platit za povolení změny příjmení se mu nechtělo.
    body: >-
      Z Radkova dopisu bylo vidět, že o svých předcích již mnohé vypátral.
      Přesto jsme mu doporučili, aby si nejprve ověřil, že k počeštění příjmení
      jeho mladších předků došlo skutečně bez právního důvodu. Může to udělat
      **nahlédnutím do matričního zápisu narození** svého praděda.


      Pokud si bude jistý, může **požádat o provedení opravy zápisů v matričních knihách**. Matrika na jejich základě může vydat nové doklady. Všechny tyto úkony musí matrika udělat **bezplatně**.


      > **Ale pozor!** S opravami by měli souhlasit všichni, jichž se zápisy týkají. Po opravě rodných a oddacích listů si totiž budou muset vyřídit nové doklady (občanku, pas, řidičák nebo nejrůznější průkazky). 


      Radek by se mohl domoct příjmení po svém pradědovi, i pokud by jeho příbuzní se změnou nesouhlasili. Může na matrice **požádat o povolení změny příjmení. Bude ho stát ale 3 000 Kč.** (Do roku 2023 se platil pouze snížený poplatek 100 Kč.)
  - body: >-
      Tento postup vyplývá Úmluvy o právech dítěte. Podle té má dítě, které je
      schopno formulovat vlastní názory, právo tyto názory svobodně vyjadřovat
      ve všech záležitostech, které se ho dotýkají. Nejen tedy v případě změny
      příjmení. Názorům dítěte se musí věnovat patřičná pozornost odpovídající
      jeho věku a vyspělosti. Soudy by tak měly názor dítěte zjišťovat v každém
      řízení, které se dítěte přímo dotýká.


      Soudkyně a soudci by měli zjistit názor dítěte přímo před soudem, pokud tomu nebrání zvlášť významné okolnosti. Ústavní soud ovšem dodal, že v **žádném případě nelze z Úmluvy o právech dítěte dovodit, že by názor dítěte byl pro soud zavazující a že by tudíž nemohl rozhodnout odlišně od tohoto názoru.** V opačném případě by totiž bylo jakékoliv soudní řízení nadbytečné – postačovalo by, aby se všechny dotčené osoby a orgány dozvěděly o názoru dítěte a z něj pak ve své činnosti nadále vycházely.


      Celý text nálezu Ústavního soudu je dostupný [zde](https://www.usoud.cz/fileadmin/user_upload/Tiskova_mluvci/Publikovane_nalezy/IV._US_3900_14_an.pdf) (sp. zn. IV. ÚS 3900/14 ze dne 4. listopadu 2015).
    perex: Ano. V roce 2015 to potvrdil také Ústavní soud. Rozhodl, že o tak zásadní
      otázce, jakou je změna příjmení, nemohou soudy zodpovědně rozhodovat bez
      kontaktu s tím, jehož se změna přímo dotýká.
    title: Musí soud zjišťovat můj názor, když rozhoduje o změně mého příjmení?
---

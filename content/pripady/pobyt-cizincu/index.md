---
title: Pobyt cizinců
cases:
  - title: Mohu být poslán zpět do Běloruska?
    perex: >-
      Na ochránce se obrátili dva bratři, kteří pocházejí z Běloruska a žijí již
      9 let v České republice. Chodí do 7. a 9. třídy základní školy. Chtějí
      studovat dál na střední škole, ale bojí se, že se budou muset vrátit do
      Běloruska, protože rodiče mají problémy s prodloužením povolení k
      dlouhodobému pobytu v České republice. Oba bratři tady ale mají kamarády,
      chodí tady do školy, mluví česky, takže nechtějí zpátky do Běloruska, kde
      to téměř neznají.
    body: >-
      Právník z kanceláře ombudsmana jim vysvětlil, že pokud by rodičům bylo
      zrušeno povolení k dlouhodobému pobytu a oni (rodiče) s tím nesouhlasili,
      musí se proti tomu odvolat. Poslal jim také kontakty na organizace, které
      rodině mohou pomoci a poradit jim, jaké jsou další možnosti získání
      legálního pobytu v České republice.


      V tuto chvíli, když ještě úřady nerozhodly o tom, jestli rodičům povolení
      k dlouhodobému pobytu prodlouží nebo ne, se ochránce nemůže případem sám
      aktivně zabývat. Pokud by pobyt nebyl prodloužen a rodiče neuspěli s
      odvoláním, mohou se na veřejného ochránce práv obrátit. Věříme ale, že vše
      dopadne dobře a rodina v České republice zůstane.
  - title: Mohou mi vyhostit tátu z České republiky?
    perex: >-
      Ombudsman se zabýval případem pana Fernanda (původně z Angoly), který měl
      být vyhoštěn z České republiky. Z manželství s Češkou měl čtrnáctiletého
      syna. Po rozvodu bylo jeho povolení k pobytu zrušeno a dalších několik let
      pobýval v České republice nelegálně. Z toho důvodu úřady rozhodly o jeho
      vyhoštění a zákazu vstupu na území České republiky po dobu tří let.
    body: >-
      Cizinec může být v některých případech z České republiky vyhoštěn. Pokud
      má však nezletilé dítě, musí úřady zjišťovat, jak by jeho vyhoštění
      dopadlo na vztah s tímto dítětem.


      V našem případě úřady syna pana Fernanda zcela opomněly. Přestože
      výsledkem řízení mohlo být vyhoštění jeho otce do Afriky, úřady chlapce
      neinformovaly, nezeptaly se ho na jeho názor, ani nezjišťovaly, jak často
      se s otcem stýká či si s ním telefonuje. Úřady naopak tvrdily, že by s
      otcem mohl zůstat v kontaktu i přes jeho vyhoštění. S tím však ombudsman
      nesouhlasil.


      Povinností úřadů je, aby zjistily a zohlednily všechny podstatné okolnosti
      týkající se soukromého a rodinného života cizince. Jedině tak mohou
      zajistit, že jejich rozhodnutí neporuší právo cizince a dítěte na rodinný
      a soukromý život.


      Rozhodnutí úřadů o vyhoštění cizince, který má na území České republiky
      dítě, může mít také vliv také na práva dítěte. Dítě tak musí být vždy
      účastníkem řízení o vyhoštění, nebo být v řízení řádně zastoupeno
      opatrovníkem.

---


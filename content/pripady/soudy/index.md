---
title: Soudy
cases:
  - title: "Mohu se zúčastnit soudního jednání? "
    perex: "**Ano. Obecně se můžeš zúčastnit jakéhokoli soudního jednání, nejenom
      toho, které se Tě týká.**"
    body: Výjimečně může soud rozhodnout, že na soudním jednání jako
      nezletilý/nezletilá být nemůžeš. Soud vždy musí vycházet z Tvého
      nejlepšího zájmu. Současně musí posoudit vhodnost Tvé účasti z hlediska
      věku a Tvou rozumovou vyspělost. Může se stát, že se na jednání budou
      řešit citlivé věci. Soud Ti v takovém případě může přístup k jednání
      omezit, aby Tě chránil. V zásadě bys ale měl/a mít možnost zúčastnit se
      soudního jednání, pokud o to máš zájem.
  - title: Co můžu dělat, když soud příliš dlouho rozhoduje o věci, která se mě týká?
    body: >-
      Soud by měl rozhodovat ve věcech týkajících se dětí co nejrychleji. Měl by
      rozhodnout do 6 měsíců od začátku řízení, pokud tomu nebrání zvláštní
      důvody. 


      > **Pokud řízení trvá dlouho a máš pocit, že se nic neděje, můžeš i Ty podat stížnost na průtahy v řízení. Průtahem je dlouhá doba mezi jednotlivými úkony soudu, ke které není důvod. K sepsání stížnosti můžeš využít formulář, který najdeš [zde](https://www.ochrance.cz/letaky/stiznost-na-prutahy/formular_stiznosti-na-prutahy-v-soudnim-rizeni.pdf). Předseda nebo předsedkyně soudu musí na stížnost odpovědět do 30 dnů. Pokud na stížnost neodpoví, nebo pokud nebudeš s odpovědí spokojen/a, [napiš nám to](https://deti.ochrance.cz/kdo/jak/). Pokusím se Ti pomoci.**


      Petrovi jsme situaci vysvětili a pomohli mu s formulací stížnosti. Tu předseda soudu vyřídil. Podle něj ale k průtahům v řízení nedocházelo. Připustil, že řízení trvalo dlouho, ale vysvětlil mu, že to nebylo chybou soudu. Soudu se totiž nedařilo otci doručit žalobu.


      Nám však nebylo jasné, jestli se soudce opravdu snažil zjistit správnou adresu Petrova otce. Proto jsme to ověřili. Předsedovi soudu jsme museli dát za pravdu. Soudce se snažil situaci řešit a na několika úřadech ověřoval místo pobytu Petrova otce. Nakonec otce zastihl, žalobu doručil a po 7 měsících řízení vydal rozsudek. V tomto případě tedy předseda soudu při vyřizování stížnosti chybu neudělal. 


      **V jiných případech se ale s chybami setkáváme a pomáháme je napravit.** Třeba v případě holčičky, která byla po narození odebrána z péče rodičů. Soudu přitom trvalo 2 roky, než ve věci rozhodl. Více informací o tomto případu můžeš najít [zde](https://eso.ochrance.cz/Nalezene/Edit/8456).  Dalším příkladem byla žádost o zvýšení výživného pro holčičku se zdravotním postižením. V tomto případě soud rozhodoval více než 4 roky. Podrobnosti o tomto případu najdeš [zde](https://eso.ochrance.cz/Nalezene/Edit/7392).
    perex: Obrátil se na nás sedmnáctiletý Petr. Jeho maminka požádala soud o
      zvýšení výživného, které na něj platí otec. Petr totiž potřebuje více
      peněz na studium na škole. Již 6 měsíců se ale nic neděje a Petr nevěděl,
      kdy může rozhodnutí čekat.
  - title: "Nelíbilo se mi, jak se mnou soudce nebo soudkyně jednali. Mohu se proti
      tomu bránit? "
    body: >-
      **Ano. Eva může podat stížnost na nevhodné chování soudce.** Na sepsání
      stížnosti je možné využít
      [formulář](https://www.ochrance.cz/letaky/stiznost-na-nevhodne-chovani-soudnich-osob/formular_stiznost-na-nevhodne-chovani.pdf),
      který jsme připravili.


      Stížnost musí do 2 měsíců posoudit předseda či předsedkyně daného soudu. Ověří přitom, zda chování soudce bylo opravdu nevhodné. Každý člověk totiž může vnímat chování jinak. Úkolem předsedy soudu je tak posoudit, zda to, co se Ti na postupu soudce či soudkyně nelíbilo, bylo opravdu ze strany soudce nevhodné. Pokud zjistí, že se soudce nebo soudkyně chovali nevhodně, musí přijmout opatření, aby se to příště neopakovalo. Může například věc se soudcem projednat, nebo mu třeba uložit důtku.


      **Pokud by se Ti nelíbilo, jak předseda či předsedkyně soudu Tvou stížnost vyřídili, napiš [nám](https://deti.ochrance.cz/kdo/jak/). Můžeme to s nimi řešit.**
    perex: Patnáctileté Evě se nelíbilo, jakým způsobem s ní mluvil soudce předtím,
      že rozhodl, jak často se má vídat s mámou, se kterou nežije. Zdálo se jí,
      že zpochybňoval její názor, často ji přerušoval, a když mluvil, takřka
      křičel. Připadalo jí, že takto by se soudce chovat neměl. Ptala se, zda se
      proti tomu může nějak bránit?
  - title: "Nesouhlasím s tím, jak soud rozhodl. Můžete mi pomoct rozhodnutí změnit? "
    body: >-
      Soudy jsou ve svém rozhodování nezávislé. To znamená, že soudci ani
      soudkyni nikdo nemůže nařídit, jak má rozhodnout. **Nezávislost soudů je
      zárukou, aby soudci a soudkyně rozhodovali opravdu v souladu se zákonem a
      nebyli ovlivněni jinými osobami, které mohou mít různé zájmy.** Proto
      nemůžeme do rozhodnutí soudů zasahovat ani my. Nemůžeme ani hodnotit, zda
      je rozhodnutí soudů správné či ne. Nemáme proto ani možnost rozhodnutí
      soudu změnit.


      #### A kdo my tedy pomůže?


      Může se zdát, že soudce či soudkyně si tak mohou dělat, co chtějí, a nikdo je nemůže kontrolovat. Tak tomu ale není. **Kontrolu zajišťují nadřízené soudy.** Pokud někdo z účastníků či účastnic soudního řízení nesouhlasí s rozhodnutím soudu, může se proti němu odvolat nebo jinak bránit. Vše pak posoudí nadřízený soud.
    perex: "**Ne. Do rozhodovací činnosti soudů zasahovat nemůžeme.**"
  - title: "Mohu se sám/sama bránit proti rozhodnutí, které se mě týká? "
    body: >-
      V řízeních ve věcech péče o nezletilého (např. řízení související s
      rozvodem rodičů nebo řízení o ústavní péči) Tě zastupuje zástupce – tzv.
      kolizní opatrovník. Tím je nejčastěji sociální pracovník nebo pracovnice
      OSPOD, někdy také advokát či advokátka. Měl by Ti vysvětlit všechno, co se
      týká průběhu i důsledků soudního řízení. 


      Právě kolizní opatrovník je účastníkem řízení a může tak ve Tvém zájmu činit veškeré úkony. Pokud se Ti rozhodnutí soudu nelíbí a chceš se proti němu bránit, promluv si s ním. **Kolizní opatrovník může proti rozhodnutí soudu podat odvolání k nadřízenému soudu. Ty sám/sama odvolání podat nemůžeš.** 


      Pokud nesouhlasíš ani s rozhodnutím nadřízeného soudu, je možné zvážit **ústavní stížnost**. O té rozhoduje Ústavní soud, který chrání základní práva a svobody. Mezi ně patří například i právo na ochranu rodinného života. Ústavní soud nevylučuje, že ústavní stížnost podá samotné dítě. Ústavní soud bude při podání takové stížnosti posuzovat, zda máš takovou rozumovou a citovou vyspělost, že se dokážeš samostatně vyjádřit k tomu, čeho se řízení týká, a tedy stížnost podat. Více informací najdeš v tomto [rozhodnutí Ústavního soudu](https://nalus.usoud.cz/Search/GetText.aspx?sz=1-1629-16_1). Pozor ale na to, že před Ústavním soudem musí být všichni zastoupeni advokátem nebo advokátkou – pokud bys podal/a stížnost sám/sama, Ústavní soud Tě vyzve, abys doložil, že Tě zastupuje advokát či advokátka. 


      **Kdo je to kolizní opatrovník a jak by Ti měl pomáhat? Koukni:** 


      <iframe width="640" height="360" src="https://www.youtube.com/embed/cHw1A8z36Ac" title="YouTube video player" frameborder="0" allow="accelerometer; autoplay; clipboard-write; encrypted-media; gyroscope; picture-in-picture" allowfullscreen></iframe>
    perex: Může se stát, že nebudeš souhlasit s rozhodnutím soudu. Třeba o tom, jak
      budou mít rodiče rozdělenou Tvou péči nebo o výši výživného (alimentů),
      které má jeden z rodičů platit. Pokud se chceš proti rozhodnutí bránit,
      obrať se na svého zástupce – tzv. kolizního opatrovníka.
---

---
title: Dluhy a odpovědnost
cases:
  - title: Nezaplatil/a jsem školné a za telefon. Co mám dělat?
    body: >-
      Nejlepší je platit včas. Když už dluh vznikne, je nejlepší snažit se s
      věřitelem dohodnout na splátkovém kalendáři. Vždy je lepší nenechat věc
      dojít až k exekuci. S tou se Ti splácení dluhu o dost prodraží.


      **Se samotnou exekucí Ti pomoci nemůžeme.** Nejsme oprávněni přímo prověřovat postup soudních exekutorů ani jejich komory. Můžeme jen prověřit postup Ministerstva spravedlnosti, případně předsedy soudu, kteří nad exekutory vykonávají státní dohled.


      Aby mohlo dojít k exekuci, musí existovat tzv. exekuční titul.


      * Nejčastěji jde o rozhodnutí soudu ukládající určitou povinnost. 

      * Může se jednat také o rozhodčí nález, rozhodnutí správního orgánu či třeba notářský nebo exekutorský zápis se svolením k vykonatelnosti.


      **Některá z těchto rozhodnutí mohou být vykonatelná, přestože jsi se o nich nikdy nedozvěděl/a.** Důvodem jsou speciální pravidla doručování (takzvané náhradní doručení), která se mohou uplatnit. Třeba když si nevyzvedáváš dopis na adrese svého trvalého pobytu, případně se na této adrese vůbec nezdržuješ a nenahlásil/a jsi ohlašovně (obecnímu úřadu v místě Tvého trvalého pobytu) adresu, na kterou Ti má dopisy přeposílat. 


      Někteří dlužníci pak mají pocit, že na ně exekuce „padla“ jak blesk z čistého nebe. Pokud by ale při doručování skutečně došlo k chybě, můžeš se proti exekuci bránit. A to u soudního exekutora **návrhem na zastavení exekuce. Musíš ho ale podat do 30 dnů od doručení vyrozumění soudního exekutora o zahájení exekuce**.


      **Nejsi si jistý/á, zda máš nějaké dluhy?** Můžeš to zjistit nahlédnutím do spisů z takzvaných nalézacích řízení i výkonu exekuce u okresního soudu podle svého bydliště. Úplné informace o průběhu exekuce  získáš z exekučního spisu vedeného soudním exekutorem.


      Podrobné informace k oblasti exekucí přinášíme v [informačním letáku](https://www.ochrance.cz/letaky/exekuce/exekuce.pdf).
    perex: Média často informují o tom, že studenti dluží miliony vysokým školám.
      Školy evidují asi deset tisíc dlužníků, kteří nezaplatili poplatky za
      prodloužení studia. Až tisícovku z těchto studentů čeká exekuce. Kromě
      vysokých škol studenti nejčastěji dluží bankám a mobilním operátorům.
  - title: Nesu odpovědnost za škodu, kterou způsobím?
    perex: Napsal nám jedenáctiletý Josef. O víkendu si kopal před panelákem s
      míčem. Špatně kopl a rozbil sousedovi míčem okno. Ptal se, jestli je
      odpovědný za škodu, kterou způsobil sousedovi.
    body: >-
      Josefovi jsme odpověděli, že zákon nestanoví věkovou hranici, od kdy je
      nezletilé dítě odpovědné za škodu. Vždy se posuzuje jeho rozumová a volní
      vyspělost. Tedy zda je dítě schopno posoudit následky svého jednání a
      ovládnout své jednání. Oba tyto předpoklady musí být splněny zároveň a
      zcela. 


      U průměrného jedenáctiletého chlapce se dá předpokládat, že splněny byly. Měl by si již uvědomovat, že kopnutý míč může rozbít okno. Stejně tak je velmi pravděpodobné, že si již umí vybrat místo vhodné pro kopání, případně svou hru přizpůsobit tomu, že v bezprostředním okolí jsou domy s okny. 


      #### Jsou odpovědní i rodiče?


      Rodiče nebo jiní pečovatele (třeba pěstouni, učitelé, vychovatelé,...) mají povinnost vykonávat nad svěřeným dítětem dohled. Pokud tzv. náležitý dohled zanedbali, jsou i oni odpovědní za škodu. 


      V Josefově případě by za škodu odpovídali i rodiče. Pokud by byl Josef výrazně mladší nebo třeba zdravotně postižený, odpovídal by za způsobenou škodu jen dospělák, který ho měl hlídat a nedělal to (tedy zanedbal náležitý dohled). 


      #### Kdo škodu zaplatí?


      Josef a jeho rodiče odpovídají za škodu společně a nerozdílně. To znamená, že soused může chtít uhradit škodu po kterýmkoliv z nich. Josef s rodiči se pak musí dohodnout, jak se vzájemně vypořádají. Mělo by to být podle toho, nakolik se který z nich podílel na rozbití okna. Tedy nejen kdo kopl míč, ale i nakolik se rodiče snažili škodě předejít. 


      Je také možné, že Josefovi rodiče mají sjednáno pojištění odpovědnosti za škodu. Tedy smlouvu s pojišťovnou, že za ně v případě nějakého maléru zaplatí vzniknou škodu. V takovém případě by škodu mohla zaplatit za Josefa a jeho rodiče pojišťovna.
  - body: >-
      David již má řidičák a může tak motorku řídit. Podle zákona tak odpovídá i
      za škodu, kterou způsobí při řízení. Tyto škody však zpravidla pokrývá
      tzv. povinné ručení. To musí mít uzavřené skoro každé motorové vozidlo –
      proto se mu říká povinné.


      #### Jsou odpovědní i rodiče?


      V Davidově případě nejsou rodiče odpovědní za škodu způsobenou provozem dopravního prostředku, kterou způsobilo jejich dítě. Kdyby David nežil s rodiči, ale u pěstounů nebo třeba v dětském domově, nebyli by odpovědní ani pěstouni nebo jeho vychovatelé. 


      Pokud člověk mladší osmnácti let řídí vozidlo, ke kterému řádně získal řidičák, je odpovědný i za škodu způsobenou při dopravní nehodě. Opět však platí, že způsobenou škodu by mělo pokrýt povinné ručení.


      #### Jsi vlastníkem motorky?


      Davida jsme upozornili, že za škodu by mohl být odpovědný i v případě, že by mu motorku někdo ukradl a způsobil na ní dopravní nehodu. Jako majitel motorky by pak za škodu odpovídal společně s viníkem. Doporučili jsme mu proto, aby si motorku dobře zamykal či jinak zabezpečoval.


      #### Co když motorku půjčím a bourat bude kamarád/ka?


      I v tomto případě se bude škoda řešit z povinného ručení motorky. Je ale důležité, aby kamarád/ka měl/a také patřičný řidičák.


      #### A co škoda na samotné motorce?


      Na tyto případy pamatuje havarijní pojištění, které je dobrovolné. Pokud by ho David neměl, mohl by škodu vymáhat po tom, kdo ji způsobil. Tedy po tom, kdo motorku ukradl, nebo komu ji David půjčil.


      > **A na závěr jedno upozornění:** Řídit se nesmí pod vlivem alkoholu ani jiných návykových látek. Porušení tohoto pravidla většinou znamená, že pojišťovna nezaplatí případnou škodu, nebo její část.
    perex: Napsal nám šestnáctiletý David. Jezdí rád na motorce. Hned v patnácti „si
      udělal papíry“ a koupil motorku. Nedávno měl ale nehodu. Přehlédl červenou
      na semaforu a narazil do projíždějícího auta. Auto zůstalo poškrábané a
      jeho majitel chtěl zaplatit opravu. David se ptal, jestli jako nezletilý
      odpovídá za škodu, kterou způsobil při dopravní nehodě.
    title: Nesu odpovědnost za škodu, kterou jsem způsobil/a při nehodě na své
      motorce?
  - title: Mohu dlužit „za popelnice“, i když mi ještě nebylo 18 let?
    perex: Napsala nám sedmnáctiletá Denisa, že slyšela, že se dříve stávalo, že
      úřad požadoval uhrazení nezaplacených poplatků za komunální odpad také od
      nezletilých, tedy dětí do 18 let věku. V nejzazších případech dokonce
      došlo i na exekuce. Bála se, aby jí taková situace také nepotkala. Její
      rodiče totiž dlouho tento poplatek nijak neřešili.
    body: >-
      Pokud má obec zavedený místní poplatek za obecní systém odpadového
      hospodářství, platí bez výjimky, že nezaplacené poplatky za komunální
      odpad za nezletilé **nemůže** úřad vymáhat od samotných nezletilých.
      **Neuhrazené poplatky totiž ze zákona přechází na rodiče (zákonné
      zástupce).**


      **Pozor** by sis ale měl/a dát, **pokud vlastníš byt, rodinný dům nebo letní chatu** (či jinou rekreační nemovitost). V obci mohou mít zavedený poplatek za odkládání komunálního odpadu z nemovité věci, který musíš platit. V **takovém případě nepřechází poplatková povinnost na rodiče (zákonné zástupce)**. Pokud v Tvé nemovitosti někdo bydlí, funguješ jako takový prostředník – musíš vybrat poplatek od osob, které v nemovitosti ubytováváš a zaplatit ho místnímu obecnímu úřadu. Pokud bys to neudělal/a, bude obecní úřad požadovat zaplacení po Tobě. 


      > Jaký poplatek mají v obci zavedený, najdeš na webu té dané obce nebo na webu [Sbírky předpisů územních samosprávných celků](https://sbirkapp.gov.cz/).
---

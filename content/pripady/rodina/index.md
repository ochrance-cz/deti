---
title: Rodina
cases:
  - title: Co mám dělat, když se nechci stýkat s rodičem, se kterým nebydlím?
    perex: Na ochránce se obrátil dvanáctiletý Adam se žádostí o pomoc ohledně jeho
      návštěv u otce, se kterým po rozvodu svých rodičů nebydlí. S otcem se má
      vídat 1x za 14 dní o víkendech. Adam se však s otcem takto často vídat
      nechtěl, protože se u něj nudí, nemá tam kamarády, otec je přísný a nic mu
      nedovolí.
    body: >-
      V této pro Adama těžké situaci nemohl ochránce řešit věc přímo s otcem,
      protože jeho úkolem je kontrolovat úřady. Ochránce tedy o případu Adama
      napsal sociálnímu pracovníkovi na městský úřad, kde Adam bydlí. Sociální
      pracovník poté situaci s Adamem probral a řešili společně, co by šlo dělat
      dále.


      Pro lepší představu sociální pracovník může např. promluvit s oběma rodiči, co by bylo dobré dělat jinak, probrat s rodiči možnou změnu návštěv (že by probíhaly např. jen v sobotu či celý víkend jednou za měsíc) nebo podat podnět na soud, aby byly návštěvy upraveny přímo soudem (pozn.: ve výjimečných případech, pokud např. dochází k ubližování dítěti rodičem, lze podat návrh na úplný zákaz návštěv).


      **Pokud máš obdobné problémy, neboj se o nich s rodiči mluvit. Pokud &quot;tě neposlouchají&quot;, zajdi (napiš, nebo zavolej) sociální pracovnici či sociálnímu pracovníkovi orgánu sociálně-právní ochrany dětí (můžeš znát také pod označením &quot;OSPOD&quot; nebo &quot;sociálka&quot;). Pokud &quot;svého&quot; sociálního pracovníka či pracovnici neznáš, pomůžeme ti se s ním spojit. Jsou na každém tzv. obecním úřadě obce s rozšířenou působností. Menší obce vždy spadaní pod blízká větší města. Pomoci ti může tento [seznam](http://mesta.obce.cz/) . **


      **Ty i tví rodiče mohou najít také více informací o úpravě styku [zde](https://www.ochrance.cz/fileadmin/user_upload/Letaky/Uprava-styku.pdf).**
  - title: Sociální pracovníci se musí zajímat o názor dítěte
    perex: Ochránkyně se zabývala případem patnáctileté dívky, jejíž matce úřad ve
      správním řízení uložil povinnost, aby dceru přivedla k psychologovi. Úřad
      ale udělal chybu, protože nezjistil názor dívky.
    body: >-
      Po zprávě ochránkyně sociální pracovníci dívku vyhledali ve škole a
      hovořili s ní o rodinné situaci a o možnosti pomoci ze strany psychologa.
      Dívka teď sice k psychologovi docházet nechce, ale dostala veškeré
      informace a kontakty na odborníka, pokud by ho chtěla využít. Sociální
      pracovníci uznali, že matka nemůže mít povinnost vodit svoji, dnes již
      šestnáctiletou, dceru k psychologovi proti její vůli. Na základě rozhovoru
      s dívkou úřad zahájil řízení o zrušení původního rozhodnutí.


      Sociální pracovníci mohou rodičům doporučit, aby zajistili svému dítěte odbornou poradenskou pomoc, například pomoc psychologa. Jestliže to rodiče neudělají, může úřad rodičům ve správním řízení uložit povinnost využít odborné pomoci pro dítě. V případě, že se o této povinnosti vede na úřadě správní řízení, měli by o tom sociální pracovníci dítě informovat a zjistit jeho názor. Jestliže dítě dosáhlo věku 12 let, zákon předpokládá, že je schopno informaci přijmout, vytvořit si vlastní názor a tento sdělit. Týká se to i vás? Jestli ano, [napište](jak-se-na-ochrance-obratit/).
  - title: Rodiče se rozvádí a se mnou nikdo nemluví. Prý jsem ještě malý!
    perex: Mají sociální pracovníci a pracovnice OSPOD povinnost mluvit i s malými
      dětmi, které chodí teprve do školky? Mají povinnost zkusit se domluvit s
      dětmi, které mají poruchu autistického spektra? Ano!
    body: >-
      Ombudman se zabýval případem pětiletého chlapce s Aspergerovým syndromem,
      kterému se rozváděli rodiče. Rodiče se nemohli dohodnout, jak budou dál o
      syna pečovat, a tak musel rozhodovat soud. Sociální pracovnice, kterou
      soud určil a která měla posoudit, co je pro chlapce nejlepší, však s
      chlapcem vůbec nemluvila. Nepokusila se mu vysvětlit, co se v rodině děje,
      a nedala mu šanci říct, jak by chtěl žít, až se rodiče rozvedou. Ombudsman
      to označil za chybu.


      Platí, že pokud se rodiče rozvádí a neumí se domluvit na tom, co je pro jejich dítě nejlepší, musí soud dítěti jmenovat tzv. opatrovníka. Ten musí dítěti vysvětlit, co se v rodině děje, proč soud rozhoduje, jak bude postupovat a co může být výsledkem. Zároveň také musí od dítěte zjistit jeho názor a přání.


      V našem případě si sociální pracovnice OSPOD myslela, že rozhovor by nebyl vhodný a že by jí stejně přinesl jen málo informací. Měla za to, že chlapec je ještě moc malý na to, aby se vyjádřil. Zároveň se obávala, že by se s chlapcem nedomluvila kvůli jeho poruše. Spoléhala na to, že s chlapcem bude mluvit soudní znalec.


      Ombudsman dlouhodobě zastává názor, že rozhovor sociálního pracovníka/sociální pracovnice OSPOD s dítětem se nedá nahradit odkazem na to, že s dítětem bude mluvit někdo jiný, například soudní znalec/znalkyně nebo psycholog/psycholožka. Zákon ukládá tuto povinnost výhradně sociálním pracovníkům/pracovnicím (opatrovníkům jmenovaných soudem). Podle ombudsmana by děti navíc měly dostat možnost se sociálního pracovníka/sociální pracovnice zeptat na cokoliv, co je v důsledku rodinného konfliktu zajímá. A nic z toho se v tomto případě nestalo. Věk pěti let ani diagnóza Aspergerova syndromu nezbavují OSPOD povinnosti pokusit se s dítětem komunikovat.


      Jestliže máte malého sourozence anebo kamaráda, kterému by tato rada pomohla, řekněte mu ji. I s dětmi, které obtížně komunikují, a to z jakéhokoliv důvodu (např. zdravotní či psychický stav) je možné si povídat. Někdy se to dá zařídit různými pomůckami, například obrázky.


      Děti s poruchami autistického spektra a jejich rodiny se potýkají také s řadou dalších problémů. Ty nejčastější společně s radami na jejich zvládání nalezneš [zde](https://www.ochrance.cz/fileadmin/user_upload/Letaky/Rodiny-deti-s-PAS.pdf).
  - title: Proč je důležité, aby stát podporoval rodiče a pomáhal jim v nelehkých
      životních situacích?
    perex: Ombudsman se zabýval případem devítiletého Adama, který se se svou matkou
      přestěhoval k babičce z otcovy strany. O několik měsíců později soud
      rozhodl, že Adam musí k přechodným pěstounům, a babičce zakázal se s
      Adamem stýkat a psát mu. S tím babička nesouhlasila, a proto se obrátila
      na ombudsmana.
    body: >-
      A jak to začalo? Když bylo Adamovi 5 let, jeho matka měla úraz, po kterém
      trpí duševní poruchou. Sama se proto o Adama nemohla starat a potřebovala
      pomoc a podporu. Přestěhovala se tedy i s Adamem k jeho babičce (z otcovy
      strany) a soud Adama svěřil do péče babičky.


      Matka s babičkou spolu ale nevycházely dobře, situace byla špatná. Matka si opakovaně stěžovala, že se k ní babička nechová hezky – zabavila jí totiž telefon, vyhrožovala jí, že ji dostane do ústavu, urážela ji a ponižovala, a to i před chlapcem. Matka měla z babičky strach. Navíc babička manipulovala s Adamem. Naváděla ho proti matce a požadovala, aby mámu sledoval a žaloval na ni.


      Situaci sledoval orgán sociálně-právní ochrany dětí a vyhodnotil, že Adam potřebuje změnu. Podal proto návrh na soud. Ten rozhodl tak, že Adama svěřil do péče přechodných pěstounů a babičce s ním zakázal osobní i písemný kontakt.


      Ombudsman po svém šetření uzavřel, že orgán sociálně-právní ochrany dětí nepochybil, když se snažil dostat Adama z babiččina vlivu. **Chybu ale udělal v tom, že nepomohl chlapcově matce, aby mohl zůstat v její péči.** Matka se totiž o Adama starat chtěla a chtěla i spolupracovat s pomáhajícími organizacemi. Také posudky odborníků říkaly, že pokud jí někdo pomůže, je schopná se o Adama dobře postarat.
  - title: "Jak pomoci nemocnému bratrovi, který přišel o byt? "
    perex: Do [dětské schránky ombudsmana](mailto:deti@ochrance.cz) jsme dostali
      e-mail, ve kterém Antonín popisoval příběh svého bratra Josefa. Josef je
      psychicky nemocný, má invalidní důchod a nemůže pracovat. Jeho kamarádi ho
      využili a on přišel o byt. Je na ulici, bez peněz. Sám Antonín byl dříve
      ve výchovném ústavu, nyní je bez práce a bez bydlení. Jejich matku nemůže
      nikdo najít, asi je ve vězení, ale každopádně neplatí výživné.
    body: >-
      Ochránce poslal Antonína na [Úřad práce](https://portal.mpsv.cz/upcr),
      protože ten rozhoduje o sociálních dávkách a mohl by mu v jeho vlastní
      situaci pomoci. Zároveň mu poradil, kde může hledat nové bydlení - [jaké
      jsou možnosti obecního, azylového a nájemního
      bydlení](https://www.ochrance.cz/fileadmin/user_upload/Letaky/Bydleni.pdf).


      Pokud jde o bratra Josefa, bylo by vhodné kontaktovat některou z nevládních organizací, které pomáhají lidem s duševními nemocemi a např. vedou tzv. chráněné bydlení, kde by Josef mohl pobývat.


      S výživným je to složitější, protože jsou oba bratři zletilí. Musí tedy výživné po matce sami vymáhat, v tom jim ombudsman nemůže pomoci. Poskytl jim ale potřebné informace (některé z nich nalezneš [zde](https://www.ochrance.cz/fileadmin/user_upload/Letaky/Vyzivne.pdf), nebo [zde](https://www.ochrance.cz/fileadmin/user_upload/Letaky/VYMAHANI_vyzivneho.pdf)) a odkázal je například na [občanské poradny](https://www.ochrance.cz/fileadmin/user_upload/Letaky/Obcanske-poradny.pdf), které jim poskytnou základní poradenství.
  - title: Co mohu dělat v případě vážné nemoci sourozence?
    perex: Slečna Adéla popsala ombudsmanovi závažný životní příběh sebe a svého
      bratra. Jednoho dne se jí obrátil život naruby. Její starší bratr Vilém
      měl ve spaní vážný záchvat, odvezla ho sanitka a po opakovaných
      vyšetřeních se zjistilo, že jde o nevyléčitelnou velmi těžkou nemoc s
      poškozením mozku.
    body: >-
      Vilém pravděpodobně brzy umře. Do péče si ho vzala jeho přítelkyně, ale s
      ohledem na opakované záchvaty je péče o něj velmi náročná. Vyhlídky nejsou
      dobré, Vilém přestává hýbat částmi těla, nereaguje na okolí, má silné
      záchvaty a je absolutně závislý na péči ostatních. Adéla se o bratra bojí,
      myslí si, že o něj není dobře pečováno a že je mu dokonce ubližováno, ale
      sociálka prý tvrdí, že je vše v pořádku.


      S ohledem na závažnost situace se ombudsman snažil zjistit maximum informací přímo od úřadu, který do rodiny dochází a situaci zná. Ten ale žádné nevhodné chování nebo špatnou péči nepozoroval. Adéla byla ale informována, že je možné, že s ohledem na bratrův zdravotní stav rozhodne soud o zbavení jeho způsobilosti k právním úkonům (podle nové právní úpravy se jedná již o omezení svéprávnosti). Pak mu bude stanoven opatrovník, který za něj bude rozhodovat a bude se starat o jeho práva.


      Ombudsman Adéle také doporučil, aby se obrátila na [občanskou poradnu](https://www.ochrance.cz/fileadmin/user_upload/Letaky/Obcanske-poradny.pdf) nebo krizové centrum, protože je důležité, aby si o vzniklé situaci, která je obtížná pro celou rodinu, měla s kým promluvit. Rovněž jí nabídl, že s ní právnička jeho kanceláře celý případ telefonicky probere.
  - title: Mohu zjistit, kdo je můj otec, když mi to máma nechce říct?
    perex: Patnáctiletá Lucka se nás ptala, kde může zjistit, kdo je jejím otcem.
      Máma jí to nechce říct. Děda jen cosi naznačil. Její rodný list je v
      kolonce „otec“ prázdný. Lucka ale ví, že nějakého otce přece musí mít.
    body: >-
      Lucce jsme se snažili poradit, jak by se k údajům o svém otci mohla
      dostat. Jestliže nemá otce uvedeného ve svém rodném listě, znamená to, že
      není zapsán ani v matričním zápise o jejím narození. Lucka tak nemůže
      dohledat jeho jméno v matriční knize.


      #### Takže nemám šanci?


      Šance umírá poslední! Někdy se ale stává, že neprovdaná matka uvede otce svého dítěte na tzv. hlášení o narození, které vyplňuje v porodnici. Pak ale rodiče z nějakého důvodu nedojdou na matriku, aby učinili souhlasné prohlášení o určení otcovství. Otec tak není zapsán do matriky a na rodný list dítěte. Hlášení z porodnice je však podkladem pro matriční zápis a je uschováno v tzv. matriční sbírce listin. **Což byla pro Lucku dobrá zpráva.**


      Lucce jsme tak doporučili, aby šla **nahlédnout do matriční sbírky listin**. Dali jsme jí kontakt na konkrétní krajský úřad, který sbírku vede. Určuje se to podle místa narození dítěte. Lucce jsme doporučili, aby se na krajský úřad předem objednala po telefonu nebo e-mailem. Taky jsme ji poučili, že musí počítat s tím, že za nahlédnutí zaplatí 50 Kč.


      #### Může mi někdo pomoct s hledáním?


      Lucce jsme nemohli zaručit, že o svém otci skutečně získá nějakou informaci. Pokud by však v hlášení o jejím narození bylo uvedeno otcovo jméno, příjmení i datum narození, mohla by hledat dál. Pomoci by jí mohli na úřadě v místě jejího bydliště. Tam by mohla **podat žádost o zprostředkování kontaktu**. Zaplatit by za ni musela 500 Kč. 


      Pokud by Lucka nezjistila otcovo datum narození, je možné, že by vypátrala třeba alespoň jeho jméno a příjmení, případně další informace. Ty by jí mohly pomoci rozpovídat její mámu.
---

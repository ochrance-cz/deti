---
title: Doklady, trvalý pobyt, zápis otcovství, jméno a příjmení
cases:
  - body: >-
      Veroniku jsme museli zklamat. Na matrice totiž měli pravdu. Platí, že
      příjmení společného dítěte **určují rodiče při uzavření manželství**.
      Veroničini rodiče si důsledek své dohody o společném příjmení možná ani
      neuvědomili, avšak Veronice se jejich svatbou automaticky změnilo
      příjmení. 


      > Podle § 860 odst. 1 občanského zákoníku: *„Dítě má příjmení určené při uzavření manželství svých rodičů pro společné děti manželů.“* 


      #### Co s tím lze dělat? 


      Veronika sama nemůže podat žádost o změnu svého příjemní zpět na příjmení původní. Může ale požádat rodiče, aby na matrice podali žádost za ni. Budou však muset zaplatit správní poplatek ve výši 100 Kč.
    title: Musím mít po svatbě rodičů stejné příjmení?
    perex: Čtrnáctileté Veronice se nelíbilo, že se jí změnilo příjmení. Od narození
      se jmenovala stejně jako máma. Rodiče měli až teď svatbu a máma si vzala
      otcovo příjmení. Na matrice rodičům řekli, že se tím mění i příjmení
      jejich společných dětí. Veronika si na své příjmení už zvykla. Bála se, že
      bude mít s novým příjmením problémy ve škole. Zeptala se nás, co by mohla
      udělat.
  - body: >-
      Lucce jsme se snažili poradit, jak by se k údajům o svém otci mohla
      dostat. Jestliže nemá otce uvedeného ve svém rodném listě, znamená to, že
      není zapsán ani v matričním zápise o jejím narození. Lucka tak nemůže
      dohledat jeho jméno v matriční knize.


      #### Takže nemám šanci?


      Šance umírá poslední! Někdy se ale stává, že neprovdaná matka uvede otce svého dítěte na tzv. hlášení o narození, které vyplňuje v porodnici. Pak ale rodiče z nějakého důvodu nedojdou na matriku, aby učinili souhlasné prohlášení o určení otcovství. Otec tak není zapsán do matriky a na rodný list dítěte. Hlášení z porodnice je však podkladem pro matriční zápis a je uschováno v tzv. matriční sbírce listin. **Což byla pro Lucku dobrá zpráva.**


      Lucce jsme tak doporučili, aby šla **nahlédnout do matriční sbírky listin**. Dali jsme jí kontakt na konkrétní krajský úřad, který sbírku vede. Určuje se to podle místa narození dítěte. Lucce jsme doporučili, aby se na krajský úřad předem objednala po telefonu nebo e-mailem. Taky jsme ji poučili, že musí počítat s tím, že za nahlédnutí zaplatí 50 Kč.


      #### Může mi někdo pomoct s hledáním?


      Lucce jsme nemohli zaručit, že o svém otci skutečně získá nějakou informaci. Pokud by však v hlášení o jejím narození bylo uvedeno otcovo jméno, příjmení i datum narození, mohla by hledat dál. Pomoci by jí mohli na úřadě v místě jejího bydliště. Tam by mohla **podat žádost o zprostředkování kontaktu**. Zaplatit by za ni musela 500 Kč. 


      Pokud by Lucka nezjistila otcovo datum narození, je možné, že by vypátrala třeba alespoň jeho jméno a příjmení, případně další informace. Ty by jí mohly pomoci rozpovídat její mámu.
    title: Mohu zjistit, kdo je můj otec, když mi to máma nechce říct?
    perex: Patnáctiletá Lucka se nás ptala, kde může zjistit, kdo je jejím otcem.
      Máma jí to nechce říct. Děda jen cosi naznačil. Její rodný list je v
      kolonce „otec“ prázdný. Lucka ale ví, že nějakého otce přece musí mít.
  - title: Mohu nést nepočeštěné příjmení svých předků?
    body: >-
      Z Radkova dopisu bylo vidět, že o svých předcích již mnohé vypátral.
      Přesto jsme mu doporučili, aby si nejprve ověřil, že k počeštění příjmení
      jeho mladších předků došlo skutečně bez právního důvodu. Může to udělat
      **nahlédnutím do matričního zápisu narození** svého praděda.


      Pokud si bude jistý, může **požádat o provedení opravy zápisů v matričních knihách**. Matrika na jejich základě může vydat nové doklady. Všechny tyto úkony musí matrika udělat **bezplatně**.


      > **Ale pozor!** S opravami by měli souhlasit všichni, jichž se zápisy týkají. Po opravě rodných a oddacích listů si totiž budou muset vyřídit nové doklady (občanku, pas, řidičák nebo nejrůznější průkazky). 


      Radek by se mohl domoct příjmení po svém pradědovi, i pokud by jeho příbuzní se změnou nesouhlasili. Může na matrice **požádat o povolení změny příjmení za snížený správní poplatek**, neboť jeho současné příjmení úřady dříve zkomolily. Stálo by ho to však **100 Kč**.
    perex: Sedmnáctiletý Radek u nás hledal radu a pomoc, jak si bezplatně vymoci
      navrácení původního příjmení, které měli jeho předci. Radek zjistil, že
      jeho praděd měl německé příjmení.  To bylo po druhé světové válce v
      matrikách počeštěno. Platit za povolení změny příjmení se mu nechtělo.
  - body: >-
      Markova paní učitelka měla pravdu jen částečně. **Občanku totiž mohou mít
      i mladší děti.**


      V České republice platí, že její občané s trvalým pobytem starší patnácti let **mají povinnost** mít občanku. Mladší děti občanku mít **nemusí, ale mohou.** 


      Mít „občanku“ je totiž praktické. Slouží třeba jako cestovní doklad v zemích Evropské unie. Nemusíš tak mít pas, abys jel/a třeba do Rakouska, na Slovensko, do Chorvatska nebo do Francie. Občanskou také můžeš prokázat svůj věk – třeba když si budeš kupovat žákovskou jízdenku na autobus nebo dětskou vstupenku na koupaliště.


      #### Co je potřeba k vydání občanky?


      * Na úřad s Tebou musí jít rodič (případně jiný dospělý, který Tě má v péči a zastupuje Tě ze zákona nebo na základě rozhodnutí soudu – např. poručník, pěstoun, nebo ředitel dětského domova).

      * Na úřadě musíte vyplnit úřední formulář a předložit Tvůj rodný list. Pokud si úřad není jistý Tvým státním občanstvím, může požadovat i doložení osvědčení o státním občanství.

      * Musíte zaplatit správní poplatek ve výši 100 Kč.


      #### Jak dlouho občanka platí a musím s ní něco dělat? 


      Dětem mladším patnácti let platí občanka pět let ode dne vydání. O občanku se taky musíš starat. Zákon říká, že bys ji měl/a chránit před ztrátou, odcizením, zničením nebo nebezpečím zneužití.
    title: Mohu mít občanku, když mi ještě nebylo patnáct let?
    perex: Dvanáctiletý Marek se nás ptal, zda může mít občanku, když mu ještě
      nebylo patnáct. Paní učitelka totiž ve škole říkala, že občanka se vydává
      až v patnácti letech.
  - body: >-
      Erice jsme v první řadě doporučili instituce a nevládní organizace, které
      by jí mohli pomoci řešit dluhy, bydlení i drogovou závislost. 


      Pak jsme jí potvrdili, že jí rodiče skutečně mohou trvalý pobyt v jejich bytě zrušit (přesněji podat návrh na zrušení údaje o místu jejího trvalého pobytu). Zákon k takovému úkonu stanovuje dvě podmínky. Obě dvě pravděpodobně po nabytí plnoletosti splní – rodiče jí nedovolí v jejich bytě bydlet (čímž zanikne její užívací právo k bytu) a fakticky nebude v jejich bytě bydlet.


      #### Co pak? 


      * Úřad jí trvalý pobyt zaeviduje na tzv. úřední adresu. Většinou se jedná o adresu městského úřadu, magistrátu nebo úřadu městské části.  

      * Musí si požádat minimálně o vydání nové občanky. 


      #### Existuje možnost, že by si Erika nemusela měnit občanku? 


      Erika by si mohla přehlásit trvalý pobyt k příteli. Situaci může malinko zkomplikovat to, že žije v domě na stejné adrese. Na úřadech občas nevědí, jak tuto situaci řešit. Místo trvalého pobytu je totiž evidováno k číslu domu, nikoliv k bytu. Takže vlastně ani nejde o změnu. Ale je třeba o tom sepsat protokol a vyžádat si jeho kopii. Pokud to Erika udělá, nebude si muset žádat o novou občanku. 


      > **Ale pozor!** Eričin přítel musí svůj byt užívat oprávněně – měl by být jeho majitelem, nebo v něm bydlet na základě smlouvy s majitelem. Zároveň je nejlepší, pokud Erika půjde na úřad spolu s přítelem. Přítel musí souhlasit, že u něj může bydlet, a že jí dává souhlas se „změnou místa trvalého pobytu“.
    title: Mohou mi rodiče zrušit trvalý pobyt, až mi bude osmnáct?
    perex: Sedmnáctiletá Erika nám v e-mailu popsala svůj životní příběh. S rodiči
      od malička nevycházela. Utekla párkrát z domova, žila nějaký čas s partou,
      brala drogy, jezdila načerno v městské hromadné dopravě. Teď jí rodiče
      vyhrožují, že až jí bude osmnáct, zruší jí trvalý pobyt v jejich bytě.
      Eriku zajímalo, zda to rodiče mohou udělat. Zmínila také, že se zamilovala
      do o deset let staršího kluka, který jí pomáhá, aby se ze svých problémů
      vyhrabala. Žije teď u něj. Je to ve stejném paneláku, kde bydlí rodiče.
---

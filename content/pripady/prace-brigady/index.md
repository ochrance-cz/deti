---
title: Práce, brigády...
cases:
  - title: Od kolika let můžu chodit na brigády a jaké odvody budu platit?
    perex: Obrátila se na nás čtrnáctiletá Zuzana se stížností na postup firmy, u
      níž měla zájem o letní brigádu a která ji nepřijala z důvodu nízkého věku.
    body: >-
      Nemohli jsme přímo zkontrolovat firmu, zda postupuje správně. Na to nemáme
      kompetence. Ale informovali jsme Zuzanu, že pracovní smlouvu (či některou
      z dohod v rámci brigády) by mohla uzavřít až po dosažení patnácti let věku
      (nastoupit do práce může však nejdříve po ukončení povinné školní
      docházky).


      Patnáctiletý student si tedy může sjednat brigádu nebo i pracovní smlouvu bez souhlasu rodiče (např. ale tzv. dohodu o hmotné odpovědnosti lze uzavřít nejdříve v den, kdy dosáhne osmnácti let věku). Firma tedy postupovala správně, když Zuzanu do práce nepřijala.


      Pokud jde o samotnou brigádu, tato je vykonávána na základě dohody o provedení práce nebo dohody o pracovní činnosti. Jaké jsou v tom rozdíly?


      * **Dohoda o provedení práce** se sjednává na práci o max. rozsahu 300 hodin v kalendářním roce a do výdělku nižšího než 10 000,- Kč měsíčně zaměstnavatel není povinen platit ani zdravotní pojištění, ani sociální pojištění. Výplata podléhá „jen“ srážkové dani ve výši 15 %. Tento typ dohody je pro studentské brigády nejčastější. 

      * U **dohody o pracovní činnosti** může být překročen rozsah 300 hodin v kalendářním roce, avšak maximálně přípustný počet odpracovaných hodin je nejvýše polovina běžné týdenní pracovní doby (tedy 20 hodin za týden). Zdravotní, sociální a nemocenské pojištění platí zaměstnanec i zaměstnavatel z odměny od 3 500,- Kč za měsíc.


      **V obou případech je důležité, že dohody musí být uzavřeny písemně a podepisuje jí vždy ten, kdo ji uzavírá. U brigád mladistvých tak není nutný podpis či schválení jejich rodičů.**
  - title: Mám jako student na brigádě nárok na nižší daň z příjmů?
    perex: Odpovídali jsme na dotaz osmnáctiletého Erika. Dotazoval se nás, zda musí
      z letní brigády skutečně odvádět daň a zda nemůže uplatnit nějakou slevu
      na dani.
    body: >-
      **Rozhodně! Pokud je Ti také méně než 26 let, stále studuješ a našel/a sis
      brigádu, koukni co všechno může udělat, abys za odvedenou práci dostal/a
      co nejvíce peněz.** 


      **Základní sleva na poplatníka**


      * Máš možnost uplatnit si základní slevu na poplatníka. Tuto slevu si může uplatnit každý. Pro rok 2022 je výše slevy 30 840 Kč. To znamená, že Tvá celková daň z příjmů za celý rok 2022 může být snížena o tuto částku.

      * Zaměstnavatelé zpravidla nabízejí při nástupu do práce podpis [tzv. růžového prohlášení](https://www.financnisprava.cz/assets/cs/prilohy/dt-upozorneni-mf-k-tiskopisum/5457_26.pdf) (prohlášení poplatníka daně z příjmů fyzických osob ze závislé činnosti). V tomto prohlášení můžeš vyplnit, že chceš slevu uplatnit. Zaměstnavatel Ti pak bude vyplácet mzdu, ve které Ti sníží zálohu na daň až o 2 570 Kč, což je výše slevy na poplatníka připadající na jeden měsíc.

      * Pokud máš brigádu jen po část roku a nevyčerpáš proto celou slevu na poplatníka (tzn., že i přes uplatnění slevy stále platíš daň), můžeš do konce března následujícího roku podat daňové přiznání a uplatnit celou slevu, nebo můžeš svého zaměstnavatele do 15. února následujícího roku požádat o tzv. roční zúčtování daně a uplatnit si zbytek slevy na dani. Finanční úřad Ti pak vrátí přeplatek na dani, kterou si v průběhu roku zaplatil/a.

      * Pozor! Pokud máš současně více zaměstnavatelů (více brigád), můžeš tzv. růžové prohlášení podepsat pouze u jednoho z nich. Jestliže máš navíc v průběhu roku více brigád současně, nemůžeš požádat o roční zúčtování daně. Pokud bys tedy chtěl/a v tomto případě uplatnit slevu na dani a požádat o vrácení přeplatku na dani, budeš muset podat daňové přiznání.


      **Sleva na studenta**


      * Pokud jsi mladší 26 let nebo studuješ v prezenční formě doktorský studijní program a je Ti méně než 28 let, pak si můžeš kromě základní slevy na poplatníka uplatnit také slevu na studenta ve výši 4 020 Kč za rok. Zaměstnavatel Ti pak bude zálohu na daň za každý měsíc snižovat o dalších 335 Kč.

      * Pro uplatnění slevy je potřeba, abys zaměstnavateli doložil/a aktuální potvrzení o studiu.


      ![]()
  - title: Na co si dávat pozor při sjednávání brigády přes agenturu?
    perex: Pokud uvažuješ o brigádě v zahraničí, dávej si pozor podvodníky, kteří
      slibují, že za úplatu brigádu v zahraničí najdou. Setkáváme se s různou
      úrovní služeb agentur, které zprostředkovávají brigády.
    body: >-
      V České republice fungují agentury, které mají povolení práci v zahraničí
      zprostředkovávat. Jejich seznam najdete na
      [zde](https://www.uradprace.cz/web/cz/agentury-prace).[](http://portal.mpsv.cz/sz/obcane/zpr_prace)
      Tyto agentury nesmí za zprostředkování práce žádat poplatek, ale mohou k
      práci zajistit třeba ubytování nebo jinou službu. Tohle už je navíc, proto
      za to zaplatíš.


      Než smlouvu s agenturou podepíšeš, pořádně si ji přečti a neboj se zeptat na to, co ti není jasné. Nejlepší je, když smlouvu ještě před podpisem dáš přečíst někomu zkušenému. Nikdy nepodepisuj smlouvu, které nerozumíš! Vždy si pečlivě přečti, k čemu se zavazuješ, jaké budou tvé povinnosti, jaké jsou povinnosti agentury nebo zaměstnavatele. Vždycky také žádej kopii smlouvy a schovej si ji.


      To, že má nějaká agentura povolení zprostředkovávat práci, ještě neznamená, že je to dobrá agentura. Ptej se známých, jestli s ní mají nějaké zkušenosti, a jaké. Spoustu informací a referencí najdeš určitě i na internetu. Přemýšlej také o tom, co ti agentura nabízí – jaká je to práce, v jakých podmínkách, za kolik peněz. Buď zvlášť opatrní, pokud vám někdo nabízí za běžnou nebo dokonce snadnou práci příliš vysoké výdělky. Za sbírání jahod těžko vyděláte statisíce.


      > Pokud se setkáš s podezřelým chováním ze strany zprostředkovatelské agentury nebo zaměstnavatele, můžeš se obrátit na nejbližší [úřad práce](https://www.uradprace.cz/web/cz/krajske-pobocky) nebo [oblastní inspektorát práce](https://www.suip.cz/#inspektoraty), které tam mohou provést kontrolu.
  - title: Lékařská prohlídka před nástupem do práce
    perex: Zaměstnavatel chce, abych si zaplatil lékařskou prohlídku, která je
      podmínkou pro můj nástup do práce. Má na to právo?
    body: Pokud máš pro zaměstnavatele pracovat na základě pracovní smlouvy, pak
      musíš povinně vstupní lékařkou prohlídku absolvovat. Pokud tě
      zaměstnavatel přijme, pak za tebe prohlídku zaplatí. Jinak si ji hradíš
      sám. Může ti ji ale uhradit, i když tě nepřijme. Pokud budeš pracovat na
      základě některé z dohod, pak pro tebe není prohlídka povinná. Když ale
      zaměstnavatel na jejím provedení trvá, pak platí, že ti ji uhradí, pokud
      tě přijme.
  - title: Existují nějaká činnosti, kterými mě jako mladistvého zaměstnavatel nesmí
      pověřit?
    perex: Zákoník práce přímo vymezuje práce, které jsou zakázané mladistvým.
    body: >-
      Jedná se o:


      - práce pod zemí při těžbě nerostů nebo při ražení tunelů a štol,

      - práce, které jsou se zřetelem k anatomickým, fyziologickým a psychickým zvláštnostem mladistvých pro ně nepřiměřené, nebezpečné nebo škodlivé jejich zdraví,

      - práce, při nichž jsou mladiství vystaveni zvýšenému nebezpečí úrazu nebo při jejichž výkonu by mohli vážně ohrozit bezpečnost a zdraví ostatních zaměstnanců nebo jiných fyzických osob.


      Vyhláška o zakázaných pracích a pracovištích pak vymezuje detailněji seznam konkrétních prací, které nemůže mladiství vykonávat. Namátkově se jedná o:


      - výrobu a zpracovávání výbušnin, 

      - práce ve výškách nad 1,5 m,

      - porážení zvířat na jatkách, 

      - práce na zařízeních vysokého elektrického napětí.


      Kompletní seznam zakázaných prací nalezneš v § 5 [vyhlášky o zakázaných pracích a pracovištích](https://www.zakonyprolidi.cz/cs/2015-180). Zákazy některých prací mohou být vyhláškou rozšířeny i na zaměstnance ve věku do 21 let.
  - title: Práce v noci, na směny a přesčasy
    perex: Ještě mi nebylo 18 let, jak dlouho smím denně pracovat, můžu pracovat v
      noci či na směny a mám nárok na dřívější přestávky než dospělí? Odpovědi
      naleznete v tomto příspěvku.
    body: >-
      Délka tvojí směny podle zákoníku práce nesmí v jednotlivých dnech
      přesáhnout 8 hodin.


      **Práce v noci**


      Co se týče práce v noci (tj. mezi 22:00 hod. a 6:00 hod.), zásadou je, že mladiství v noci nesmí pracovat. Pracovat v noci můžeš pouze výjimečně, a to splňuješ-li všechny níže uvedené podmínky:


      * je Ti více než 16 let,

      * práce v noci není delší než 1 hodinu,

      * noční práce bezprostředně navazuje na Tvou práci během dne, 

      * je to třeba pro Tvou výchovu k povolání,

      * práce budeš vykonávat pod dohledem zaměstnance staršího 18 let.


      **Přesčasy**


      Práce přesčas je mladistvým zakázána. Zaměstnavatel Ti ji nemůže nařídit ani výjimečně.


      **Práce na směny**


      Na směny jako mladistvý pracovat můžeš. Ale zaměstnavatel Ti musí umožnit odpočinout si alespoň 12 hodin mezi koncem jedné a začátkem druhé směny během 24 hodin po sobě jdoucích. Směny Ti zároveň musí rozepsat tak, aby sis během týdne nepřetržitě odpočinul minimálně 48 hodin, což odpovídá 2 dnům. Zákoník práce nepřipouští u mladistvých výjimky ani v mimořádných případech, jako např. při haváriích.


      **Přestávky v práci**


      Tvůj zaměstnavatel Ti jako mladistvému musí poskytnout přestávku na jídlo a oddech nejdéle po 4,5 hodinách nepřetržité práce. Tví dospělí spolupracovníci ji mohou čerpat stejně s Tebou, většinou však později dle pravidel zaměstnavatele, ale tak, aby si odpočinuli a nasvačili se nebo se naobědvali nejdéle po 6 hodinách práce. Délka přestávky je pro všechny stejně dlouhá a trvá 30 min..
  - title: Můžu si někde stěžovat, když se mnou zaměstnavatel zachází špatně?
    perex: Zaměstnavatel Ti přiděluje práci, kterou můžou vykonávat jen dospělí?
      Nutí tě pracovat v noci nebo Tě nepouští na přestávky? Platí Ti
      zaměstnavatel za odvedenou práci méně, než Tvým dospělým kolegům?
    body: >-
      Stejně jako dospělí se můžeš obrátit na [oblastní inspektorát
      práce](https://www.suip.cz/#inspektoraty), který u tvého zaměstnavatele
      může provést kontrolu. Pokud o to inspektorát přímo požádáš, neměl by se
      zaměstnavatel dozvědět, že sis na něj stěžoval právě ty.


      Podrobnější informace o činnosti inspekce práce nalezneš na [webových stránkách inspekce](http://www.suip.cz/)   nebo [zde](https://www.ochrance.cz/fileadmin/user_upload/Letaky/pracovnepravni-vztahy.pdf).
  - title: I když ještě nejsi plnoletý/á, můžeš se zaevidovat na úřadu práce i se
      rekvalifikovat
    perex: Ochránce se nedávno setkal s tím, že úřad práce nechtěl poslat na
      rekvalifikační kurz uchazečku o zaměstnání, protože ještě neměla 18 let.
      To je špatný přístup.
    body: >-
      Pokud ti už bylo 15 let a máš ukončenou povinnou školní docházku (do
      základní školy jsi chodil/a minimálně 9 let), nemusíš už dál studovat.
      Můžeš se rozhodnout, že budeš pracovat.


      **Nepracuješ? Registruj se na úřadě práce!**


      Pokud nestuduješ a ani jsi nenastoupil/a do práce, je vhodné se zaregistrovat na [úřadě práce](https://www.uradprace.cz/web/cz/krajske-pobocky). Pracovnice nebo pracovník úřadu práce s Tebou provedou pohovor, aby se dozvěděli víc o Tvých pracovních plánech a mohli Ti pomoct nalézt vhodnou práci. 


      > **Pozor –  pokud se na úřadě práce nezaeviduješ, je třeba, aby sis sám/sama platil/a zdravotní (případně i sociální) pojištění.**


      **Rekvalifikace**


      Jestliže jsi v evidenci úřadu práce, můžeš nastoupit i na tzv. rekvalifikaci a během kratší doby získat nové zkušenosti a dovednosti v oboru, který tě zajímá. Pokud stojíš o rekvalifikaci, zeptej se na konkrétní podmínky pracovnice či pracovníka úřadu práce v místě tvého bydliště. Podat musíš také písemnou žádost. Nevadí, že ti ještě nebylo 18 let.


      Nemusíš vybírat pouze z rekvalifikací, které nabízí úřad práce. Rekvalifikační kurz si můžeš zvolit sám/sama podle toho, co tě zajímá (např. zahradnické, kosmetické či kadeřnické služby). Svůj výběr ale s úřadem práce konzultuj. **Úřad práce Ti rekvalifikaci zaplatí pouze v případě, že vybraný rekvalifikační kurz odsouhlasí.**
---

---
title: Doklady a trvalý pobyt
cases:
  - body: >-
      Markova paní učitelka měla pravdu jen částečně. **Občanku totiž mohou mít
      i mladší děti.**


      V České republice platí, že její občané s trvalým pobytem starší 15 let **mají povinnost** mít občanku. Mladší děti občanku mít **nemusí, ale mohou.** 


      Mít „občanku“ je totiž praktické. Slouží třeba jako cestovní doklad v zemích Evropské unie. Nemusíš tak mít pas, abys jel/a třeba do Rakouska, na Slovensko, do Chorvatska nebo do Francie. Občanskou také můžeš prokázat svůj věk – třeba když si budeš kupovat žákovskou jízdenku na autobus nebo dětskou vstupenku na koupaliště.


      #### Co je potřeba k vydání občanky?


      * Na úřad s Tebou musí jít rodič (případně jiný dospělý, který Tě má v péči a zastupuje Tě ze zákona nebo na základě rozhodnutí soudu – např. poručník, pěstoun, nebo ředitel dětského domova).

      * Na úřadě musíte vyplnit úřední formulář a předložit Tvůj rodný list. Pokud si úřad není jistý Tvým státním občanstvím, může požadovat i doložení osvědčení o státním občanství.

      * Musíte zaplatit správní poplatek ve výši 100 Kč.


      #### Jak dlouho občanka platí a musím s ní něco dělat?


      Dětem mladším 15 let platí občanka pět let ode dne vydání. O občanku se taky musíš starat. Zákon říká, že bys ji měl/a chránit před ztrátou, odcizením, zničením nebo nebezpečím zneužití.
    perex: Dvanáctiletý Marek se nás ptal, zda může mít občanku, když mu ještě
      nebylo patnáct. Paní učitelka totiž ve škole říkala, že občanka se vydává
      až v 15 letech.
    title: Mohu mít občanku, když mi ještě nebylo 15 let?
  - body: >-
      Konkrétně pro skupinu **AM je věková hranice 15 let**, pro skupinu **A1 16
      let** a pro skupinu **B1 a T 17 let**. Při podání žádosti o vydání
      řidičského průkazu je však **nutný souhlas (podpis) zákonného zástupce**
      (nejčastěji rodiče).


      Pokud si nejsi jistý/á, jaké řidičské oprávnění potřebuješ k řízení konkrétního vozidla, obrať se na kterýkoliv **registr řidičů** (tj. úřady obcí s rozšířenou působností, typicky městské úřady a magistráty). Při pokládání dotazu uveď technické specifikace vozidla, které chceš řídit – počet kol, typ motoru (spalovací či elektrický), výkon motoru, zdvihový objem válců, hmotnost vozidla atd.. 


      Další podrobnosti najdeš také na webu [Ministerstva dopravy](https://www.mdcr.cz/Zivotni-situace/Ridicske-prukazy/Cesky-RP). 


      > **Rozdělení vozidel do jednotlivých skupin stanoví zákon:**

      >

      > **Do skupiny AM** patří motorová vozidla s konstrukční rychlostí do 45 km/h. Dvoukolová vozidla jsou dále omezena objemem válců spalovacího motoru do 50 cm3 a výkonem elektrického motoru do 4 kW. Do této kategorie tak mohou patřit i některé elektrické koloběžky. Obdobné omezení platí pro tříkolová vozidla. Vozidla čtyřkolová jsou pak omezena hmotností v nenaloženém stavu do 350 kg a motorem do 50 cm3 nebo jiným motorem s výkonem do 4 kW. 

      >

      > **Do skupiny A1** se řadí:

      >

      > * lehké motocykly s postranním vozíkem nebo bez něj o výkonu nejvýše 11 kW a s poměrem výkonu/hmotnosti nejvýše 0,1 kW/kg a se zdvihovým objemem spalovacího motoru nepřevyšujícím 125 cm3,

      > * tříkolová motorová vozidla o výkonu nejvýše 15 kW.

      >

      > S řidičákem pro skupinu A1 můžeš řídit také čtyřkolová vozidla o výkonu motoru do 15 kW, s hmotností v nenaloženém stavu do 400 kg a se zdvihovým objemem spalovacího motoru do 125 cm3.

      >

      > **Skupina B1** zahrnuje čtyřkolová motorová vozidla nespadající do skupiny AM, jejichž výkon není větší než 15 kW a hmotnost v nenaloženém stavu nepřevyšuje 400 kg nebo 550 kg u vozidel určených k přepravě zboží. S řidičákem pro skupinu B1 můžeš řídit i tříkolová vozidla ze skupiny AM.

      >

      > **Do skupiny T** patří traktory a samojízdné pracovní stroje, a to i s přípojným vozidlem.
    perex: Ano, ale jen pro některé skupiny motorových vozidel. Třeba pro menší
      motorky a čtyřkolky, silnější elektrické koloběžky nebo traktor.
    title: Mohu získat řidičák, když mi ještě nebylo 18 let?
  - title: "Mohou mí poručníci požádat o vydání pasu pro mě? "
    perex: Jsi v péči poručníků a měl/a jsi problém s vydáním pasu? Již by se to
      nemělo stávat.
    body: >-
      Úřady dříve vyžadovaly, aby se poručníci nejprve obrátili na soud a
      požádali ho o svolení, že mohou vyřídit pas pro svěřené dítě. Teprve s
      přivolením soudu pak mohli podat žádost o pas pro dítě na úřadě.\

      Znamenalo to, že některé děti nemohli odjet na dovolenou či školní zájezd do zahraničí, protože soud o žádosti poručníků nestihl včas rozhodnout.


      #### Chtěli jsme změnu. A podařilo se!


      Přesvědčili jsme Ministerstvo vnitra, které je zodpovědné za vydávání dokladů, že požadavek úřadů nemá oporu v zákoně. Od podzimu 2018 tak úřady nevyžadují, aby poručníci k žádosti o pas pro svěřené dítě dokládali rozhodnutí soudu. Poručníci tak mohou žádat o pas rovnou, sami a bez dalšího. 


      Podrobnější informace nalezneš [zde](https://eso.ochrance.cz/Nalezene/Edit/6132).
  - body: >-
      Erice jsme v první řadě doporučili instituce a nevládní organizace, které
      by jí mohli pomoci řešit dluhy, bydlení i drogovou závislost. 


      Pak jsme jí potvrdili, že jí rodiče skutečně mohou trvalý pobyt v jejich bytě zrušit (přesněji podat návrh na zrušení údaje o místu jejího trvalého pobytu). Zákon k takovému úkonu stanovuje dvě podmínky. Obě dvě pravděpodobně po nabytí plnoletosti splní – rodiče jí nedovolí v jejich bytě bydlet (čímž zanikne její užívací právo k bytu) a fakticky nebude v jejich bytě bydlet.


      #### Co pak?


      * Úřad jí trvalý pobyt zaeviduje na tzv. úřední adresu. Většinou se jedná o adresu městského úřadu, magistrátu nebo úřadu městské části.  

      * Musí si požádat minimálně o vydání nové občanky. 


      #### Existuje možnost, že by si Erika nemusela měnit občanku?


      Erika by si mohla přehlásit trvalý pobyt k příteli. Situaci může malinko zkomplikovat to, že žije v domě na stejné adrese. Na úřadech občas nevědí, jak tuto situaci řešit. Místo trvalého pobytu je totiž evidováno k číslu domu, nikoliv k bytu. Takže vlastně ani nejde o změnu. Ale je třeba o tom sepsat protokol a vyžádat si jeho kopii. Pokud to Erika udělá, nebude si muset žádat o novou občanku. 


      > **Ale pozor!** Eričin přítel musí svůj byt užívat oprávněně – měl by být jeho majitelem, nebo v něm bydlet na základě smlouvy s majitelem. Zároveň je nejlepší, pokud Erika půjde na úřad spolu s přítelem. Přítel musí souhlasit, že u něj může bydlet, a že jí dává souhlas se „změnou místa trvalého pobytu“.
    perex: Sedmnáctiletá Erika nám v e-mailu popsala svůj životní příběh. S rodiči
      od malička nevycházela. Utekla párkrát z domova, žila nějaký čas s partou,
      brala drogy, jezdila načerno v městské hromadné dopravě. Teď jí rodiče
      vyhrožují, že až jí bude 18 let, zruší jí trvalý pobyt v jejich bytě.
      Eriku zajímalo, zda to rodiče mohou udělat. Zmínila také, že se zamilovala
      do o 10 let staršího kluka, který jí pomáhá, aby se ze svých problémů
      vyhrabala. Žije teď u něj. Je to ve stejném paneláku, kde bydlí rodiče.
    title: Mohou mi rodiče zrušit trvalý pobyt, až mi bude 18 let?
---

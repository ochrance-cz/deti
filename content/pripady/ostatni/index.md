---
title: Ostatní
cases:
  - title: Od kdy mohu uzavírat smlouvy a jednat závazně sám bez rodičů?
    perex: Napsala nám šestnáctiletá Hana. Koupila si sama mobil v kamenném obchodě.
      Teď se jí rozbil a prodejce jí odmítl přijmout reklamaci. Tvrdil, že mobil
      musí reklamovat jeden z jejich rodičů (zákonných zástupců).
    body: >-
      Zákon nestanoví žádnou věkovou hranici pro tzv. způsobilost k právním
      úkonům. Občanský zákoník sice říká, že v plném rozsahu člověk nabývá práva
      a bere na sebe povinnosti dosažením zletilostí (tj. dosažením 18 ti let či
      uzavřením manželství před dosažením tohoto věku). **Nicméně i nezletilí
      mohou sami jednat přiměřeně své tzv. rozumové a volní vyspělosti.**


      Poněkud zjednodušeně řečeno to znamená, že koupit lízátko si může i malé dítě a mobil i šestnáctiletá Hana. **Může tak mobil i sama reklamovat.** 


      Prodejce by Haninu reklamaci měl přijmout. Pokud ne, může Hana najít pomoc u [České obchodní inspekce](https://www.coi.cz/).
  - title: Nesu odpovědnost za škodu, kterou způsobím?
    perex: Ochránci napsal jedenáctiletý Josef a ptal se, jestli je odpovědný za
      škodu, kterou způsobil sousedovi, když mu míčem rozbil okno.
    body: >-
      Ochránce Josefa informoval o tom, že zákon nestanoví věkovou hranici, od
      kdy je nezletilé dítě odpovědné za škodu. U nezletilých je předpokladem
      jejich odpovědnosti za škodu rozumová schopnost spočívající ve schopnosti
      posouzení následků svého jednání a dále schopnost ovládnout své jednání.
      Oba tyto předpoklady musí být splněny zároveň a plně (což u
      jedenáctiletého Josefa s nejvyšší pravděpodobností jsou). Osoba povinná
      vykonávat nad nezletilým dítětem dohled (např. rodiče, pěstouni, dětský
      domov, škola, mateřská škola) je odpovědná v případě, že zanedbala
      náležitý dohled nad nezletilým. Jsou-li uvedené podmínky odpovědnosti za
      škodu splněny jak u nezletilého dítěte, tak i u osoby povinné vykonávat
      dohled, odpovídají za škodu oba, a to společně a nerozdílně. Pokud
      nezletilé dítě není schopno ovládnout své jednání a posoudit jeho následky
      (např. děti v útlém věku), odpovídají za škodu způsobenou nezletilým
      dítětem pouze osoby, které jsou povinny vykonávat dohled za předpokladu,
      že dohled zanedbaly.


      Společná a nerozdílná odpovědnost znamená, že poškozený soused by se v daném případě mohl domáhat náhrady celé způsobené škody na kterémkoli z nich a mezi sebou se poté nezletilé dítě a osoba povinná dohledem nad ním vypořádají podle své účasti na vzniku způsobené škody. Je však možné, že rodina má sjednáno pojištění odpovědnosti za škodu a plnění bude hrazeno z pojistky.
  - title: Nesu odpovědnost za škodu, kterou jsem způsobil provozem dopravního
      prostředku?
    perex: Na ochránce se obrátil šestnáctiletý Daniel s dotazem, zda odpovídá za
      škodu, kterou způsobil při dopravní nehodě na svém motocyklu.
    body: >-
      Ochránce Daniela informoval o tom, že pokud jde o škodu způsobenou
      dopravním prostředkem (*pozn. nezletilý může mít od 15 let řidičské
      oprávnění k řízení motorového jednostopého vozidla s nižší kubaturou*), je
      nezletilý odpovědný podle občanského zákoníku za škodu způsobenou provozem
      motorového vozidla. Odpovědnost má i tehdy, pokud škodu jeho motorovým
      vozidlem způsobil někdo jiný. Pokud se jeho vozidla někdo zmocnil proti
      jeho vůli nebo bez jeho vědomí, ale on, jako vlastník vozidla, to umožnil
      svou nedbalostí, pak za způsobenou škodu odpovídají společně. Osoby, které
      jsou povinny vykonávat nad nezletilým dítětem dohled (rodiče, pěstouni,
      dětský domov, škola, mateřská škola), nenesou v těchto případech za škodu
      způsobenou provozem dopravního prostředku odpovědnost.


      Jestliže však nezletilý způsobí škodu řízením motorového vozidla škodu a vozidla není jeho a nemá ani řidičské oprávnění, pak za škodu odpovídá buď sám,  nebo společně s osobou, která je povinna vykonávat nad ním dohled. Záleží přitom na okolnostech (např. jestli bylo vozidlo, kterým škodu způsobil, zabezpečeno proti použití cizí osobou apod.)
  - title: Ochrana Tvých osobních údajů
    perex: Stejně jako mnoho jiných institucí (např. školy, sportovní kluby atp.) i
      Kancelář veřejného ochránce práv tzv. zpracovává, tedy shromažďuje a
      uchovává, osobní údaje. Co to pro Tebe znamená?
    body: >-
      Pokud se na nás obrátíš s podnětem, případně tě navštívíme v zařízení, ve
      kterém pobýváš (např. dětský domov, diagnostický ústav, zařízení pro děti
      vyžadující okamžitou pomoc), můžeme pro účely vyřízení Tvého podnětu a
      šetření získat Tvé osobní údaje jako je jméno, příjmení, telefonní číslo,
      adresa, e-mail či datum narození. Ty uchováváme jak v papírové, tak
      elektronické podobě, a mohou s nimi nakládat pouze oprávnění zaměstnanci
      naší Kanceláře (např. aby Ti napsali nebo zavolali). Mimo naši Kancelář
      pak můžeme Tvé osobní údaje zpřístupnit pouze:


      * úřadům, institucím, zařízením a dalším osobám, jejichž činností se ombudsmanka může zabývat, pokud je to nezbytné pro vyřízení Tvého podnětu;

      * v případech, ve kterých to ukládá zákon, a se souhlasem ombudsmana orgánům veřejné moci (např. soudu či policii);

      * kontrolním orgánům, je-li to nezbytné v souvislosti s kontrolou činnosti naší Kanceláře.


      #### **Nejčastější otázky a odpovědi související s ochranou tvých osobních údajů:**


      **Můžu zjistit, jaké informace o mě Kancelář veřejného ochránce práv má a jak dlouho je bude uchovávat? Bude mě to něco stát?**


      Kdykoliv nám můžeš napsat dotaz a my Ti bezplatně sdělíme, jaké informace o Tobě shromažďujeme, proč a také jak dlouho je budeme uchovávat.


      **Pokud změním telefon, e-mail či jiný osobní údaj, musím vám to sdělit?**


      Nemusíš, ale můžeš. Zejména v případě, kdy se stále zabýváme Tvým podnětem, jsou pro nás tyto informace důležité.


      **Můžu chtít, abyste některé z mých údajů vymazali?**


      Ano, můžeš nám to kdykoliv napsat. Zvážíme, zda je skutečně ještě potřebujeme (např. abychom Tvůj podnět mohli vyřídit a informovat Tě o tom) a dáme Ti vědět. 


      Stejně tak můžeš vznést tzv. námitku, tedy sdělit nám konkrétní důvod, pro který bychom podle Tebe neměli Tvé informace zpracovávat. Do doby, než Tvou námitku posoudíme, omezíme zpracovávání Tvých osobních údajů. Posuzovat budeme, zda Tvé zájmy a práva převažují nad našimi důvody zpracovávání osobních dat. S výsledkem Tě seznámíme (stejným způsobem, jakým ses na nás obrátil).


      **Jak vás mohu kontaktovat?**


      Postup je shodný jako při podání podnětu. Podrobný popis nalezneš [zde](https://deti.ochrance.cz/jak-se-na-ochrankyni-obratit/).


      **Za jak dlouho a jak mi odpovíte na mé žádosti související se zpracováváním mých osobních údajů?**


      Ve všech případech Tě budeme informovat do jednoho měsíce od obdržení žádosti. Pokud bychom potřebovali tuto lhůtu ze závažných důvodů prodloužit, dáme Ti vědět předem a vysvětlíme Ti proč. Odpovíme Ti stejnou formou, jakou ses na nás obrátil/a (elektronicky, poštou či telefonicky), pokud neurčíš jinak.


      **Můžu se od někoho dozvědět podrobnější informace související s ochranou mých osobních údajů?**


      Můžeš se obrátit na naši pověřenkyni pro ochranu osobních údajů, kterou je JUDr. Veronika Gabrišová. Zavolat jí můžeš na 542 542 311 nebo jí napiš na [poverenkyne@ochrance.cz](mailto:poverenkyne@ochrance.cz). Můžeš se obrátit i na [Úřad pro ochranu osobních údajů](https://uoou.cz).
  - title: Co můžu dělat, mám-li podezření, že mě někdo zneužívá přes internet?
    perex: Víte, že kromě oloupení v přeplněné MHD nebo obtěžování v noci na ulici
      vám dnes hrozí ještě jiné, mnohdy daleko závažnější riziko? Riziko, které
      není z počátku vůbec vidět, a kterého byste si možná ani nevšimli? Pokud
      jste velmi aktivní na internetu, tak přitom právě vám hrozí nejrůznější
      formy zneužití.
    body: >-
      Internet dnes nabízí velký prostor pro seznámení s neznámými lidmi.
      Prostřednictvím sociálních sítí (Facebook, Twitter apod.), seznamek
      (lide.cz apod.) či nejrůznějších komunikačních stránek (ICQ, Skype) je
      možné na internetu komunikovat v podstatě s kýmkoli, kdo si zrovna na tom
      kterém serveru zřídí účet (což je většinou velmi snadné).


      Existují lidé, kteří uvedené internetové stránky užívají z toho důvodu, aby sexuálně obtěžovali, zneužili nebo jinak zmanipulovali nezletilé, a to nejen dospívající, ale i mladší děti. V podstatě neexistuje žádná věková hranice, o které by se dalo říci, že právě dítě tohoto věku je ještě v bezpečí a nic mu nehrozí. Sexuální zneužití, obtěžování či jiná manipulace hrozí v podstatě všem, kdo se na internetu pohybují a komunikují.


      Činnost lidí, kteří internet uvedeným způsobem zneužívají, se odborně jmenuje cyber grooming (nebo taky kybergrooming, child grooming) a takovým lidem se říká groomeři. Groomeři většinou vystupují pod falešným jménem, mají vymyšlenou identitu i profil. Jejich prvním cílem je vyvolat v dítěti (dospívajícím) falešnou důvěru a připravit ho na schůzku v reálném světě, jejímž cílem je dotyčného nějakým způsobem, především (ale nejen) sexuálním, zneužít. Groomeři jsou velmi často pedofilové, tedy lidé s erotickou náklonností vůči nedospělým. Může jít ale i o obchodníky, kteří si dětskou pornografií vydělávají peníze.


      **Nahlásit závadový obsah na internetu je možné prostřednictvím [formuláře](http://www.stoponline.cz)  sdružení CZ.NIC, na jehož provozování spolupracuje i Policie ČR.**


      **Oběti zneužívání, ke kterému dochází klidně i přes internet, mohou podat také [trestní oznámení](http://www.policie.cz/clanek/oznameni-trestneho-cinu.aspx) . A to i v případě, že neznají jméno člověka, který se obtěžování či zneužívání dopouští.**


      **Mnoho užitečných informací o kyberšikaně, kybergroomingu, kyberslatkingu a dalším formám obtěžování prostřednictvím internetu se můžeš dozvědět také na [webových stránkách projektu E-Bezpečí](https://www.e-bezpeci.cz/index.php/home), kde je k dispozici také [on-line poradna.](https://poradna.e-bezpeci.cz/)**
  - title: Právo na informace mají i nezletilí
    perex: Setkali jsme se s dotazem sedmnáctiletého chlapce, který chtěl do školní
      ročníkové seminární práce získat přesné informace o provozu městského
      kulturního centra. Téma práce si vybral i důvodu, že se mu
      **nelíbily**  některé kroky této městské organizace, nebo jejich smyslu
      nerozuměl. Rozhodl se je proto rozklíčovat a popsat v ročníkové práci.
      Poradili jsme mu, že může využít svého práva na informace.
    body: >-
      Mít přístup k informacím znamená mít možnost vytvořit si svůj názor. Proto
      je právo na informace společně se svobodou projevu zakotveno v Listině
      základních práv a svobod jako ústavní právo, které nám stát zaručuje. Díky
      přístupu k informacím můžeme nejen kontrolovat činnost veřejné správy, ale
      také ji poučeně komentovat.


      K tomu, abys požádal/a úřady ve svém okolí o konkrétní informace (a využil/a tak svého práva na informace), nemusíš být plnoletý/á. Podle zákona stačí, aby tento úkon odpovídal rozumové a volní vyspělosti přiměřené nezletilým v tvém věku. Jednoznačnou věkovou hranici zákon nezmiňuje.


      #### Jak požádat úřad o informace?


      Pokud chceš získat informace o činnosti nějakého úřadu, obce, kraje nebo veřejné instituce, můžeš požádat poštou, osobně, nebo elektronicky přes podatelnu úřadu. Do žádosti musíš napsat, že žádáš o informace podle informačního zákona, jaké informace a od kterého úřadu chceš a na jakou adresu (klidně i elektronickou) ti je úřad má poslat.


      #### Musí úřad odpovědět?


      Ano. Pokud je žádost jasná a srozumitelná, musí ti úřad informace do 15 dnů od přijetí žádosti buď poskytnout, nebo rozhodnout o odmítnutí žádosti. Pokud ti informace neposkytne (v některých případech na to má právo), musí ti to zdůvodnit.


      Podrobnější informace k tomu, jak žádat i jak se bránit, pokud ti úřad informace neposkytne, najdeš v našem [informačním letáku](https://www.ochrance.cz/fileadmin/user_upload/Letaky/Poskytovani-informaci.pdf). Pokud tě téma zajímá, ještě podrobněji se o něm dočteš v  [Sborníku stanovisek veřejného ochránce práv – Informace](https://www.ochrance.cz/fileadmin/user_upload/Publikace/sborniky_stanoviska/Sbornik_Informace.pdf).
  - title: Musím platit místní poplatek, když jedu na dovolenou v Česku, ale ještě
      mi nebylo 18 let?
    perex: Pronajal/a sis s kamarády chatu na letní dovču? Jedeš si užít léto do
      kempu k vodě? Nezapomeň s sebou občanku nebo jiný doklad. Můžeš ušetřit.
    body: >-
      #### **Místní poplatek**


      Každá obec může zavést tzv. místní poplatek z pobytu za krátkodobé ubytování nepřesahující 60 dnů. Od roku 2022 to může být až 50 Kč za každý den (první den pobytu se nepočítá). Místní poplatek musí od ubytovaných vybrat ubytovatel a následně ho vyplatit obci.


      #### **Ještě Ti nebylo 18?**


      Pokud doložíš (třeba občankou), že Ti ještě nebylo 18 let, poplatek neplatíš.


      #### **Jsi čerstvě plnoletý/á?**


      Místní poplatek nemusíš platit, pokud jsi jako sezónní pracovník/pracovnice přijel/a pomáhat v zemědělství nebo turistickém ruchu. Ubytovateli to musíš prokázat (třeba pracovní smlouvou nebo potvrzením od zaměstnavatele).


      Hodit by se Ti mohli také informace z příručky [Prázdniny bezpečně s ombudsmanem](https://www.ochrance.cz/fileadmin/user_upload/Letaky/Prazdniny-bezpecne.pdf).
  - title: Musím platit poplatek za popelnice, když mi ještě nebylo 18 let?
    perex: Napsala nám sedmnáctiletá Denisa, že slyšela, že se dříve stávalo, že
      úřad požadoval uhrazení nezaplacených poplatků za komunální odpad také od
      nezletilých, tedy dětí do 18 let věku. V nejzazších případech dokonce
      došlo i na exekuce. Bála se, aby jí taková situace také nepotkala. Její
      rodiče totiž dlouho tento poplatek nijak neřešili.
    body: >-
      Pokud má obec zavedený místní poplatek za obecní systém odpadového
      hospodářství, platí bez výjimky, že nezaplacené poplatky za komunální
      odpad za nezletilé **nemůže** úřad vymáhat od samotných nezletilých.
      **Neuhrazená poplatková povinnost totiž ze zákona přechází na rodiče
      (zákonné zástupce).**


      **Pozor** by sis ale měl/a dát, **pokud vlastníš byt, rodinný dům nebo letní chatu** (či jinou rekreační nemovitost). V obci mohou mít zavedený poplatek za odkládání komunálního odpadu z nemovité věci, který musíš platit. V **takovém případě nepřechází poplatková povinnost na rodiče (zákonné zástupce)**. Pokud v Tvé nemovitosti někdo bydlí, funguješ jako takový prostředník – musíš vybrat poplatek od osob, které v nemovitosti ubytováváš a zaplatit ho místnímu obecnímu úřadu. Pokud bys to neudělal/a, bude obecní úřad požadovat zaplacení po Tobě. 


      > Jaký poplatek mají v obci zavedený, najdeš na webu té dané obce nebo na webu [Sbírky předpisů územních samosprávných celků](https://sbirkapp.gov.cz/).
  - title: Je hlášení obecního rozhlasu hluk?
    perex: Obrátil se na nás patnáctiletý Matěj. Obec umístila na sloup těsně před
      jeho oknem hlásič obecního rozhlasu. Teď kromě varovných sdělení (např.
      pravidelné zkoušky sirén) musí poslouchat také např. to, kdy a kde se
      budou prodávat jablka. Tato hlášení Matěje i jeho mladšího bratra
      obtěžují, často také narušují průběh jeho distanční výuky. Matěj nám
      napsal, že jeho rodiče už několikrát žádali starostku obce o přemístění
      rozhlasu. Ta vždy odmítla. Prosil nás proto o radu, jak je možné dál
      postupovat a rozhlasu před oknem se zbavit.
    body: >-
      Je pochopitelné, že varování rozhlasem (například v případě požáru,
      povodně nebo jiné mimořádné události) musí být dostatečně slyšitelné. Na
      druhou stranu by ale &quot;běžná&quot; hlášení neměla zbytečně obtěžovat.
      Pokud se tak děje, je nejlepší věc řešit nejprve se **starostou či
      starostkou obce**. Často se dají věci vyřešit osobně. Pokud ale osobní
      projednání ke změně nevede, je vhodné žádost poslat písemně (dopisem, nebo
      alespoň e-mailem). Písemná žádost (a potvrzení o jejím odeslání) je
      důležitá – slouží totiž jako potvrzení a v případě, že by starosta či
      starostka nereagovali nebo žádost zamítli, je možné věc řešit dál.


      Starosta či starostka jsou ale &quot;pouze&quot; jedním z orgánů obce – dalšími jsou zastupitelstvo obce a rada. Rozhodující a nejdůležitější v těchto věcech přitom není názor starosty či starostky, ale právě **zastupitelstva**.


      Žádost o projednání problému je možné vznést osobně na zasedání zastupitelstva, nebo ji poslat písemně. V takovém případě je dobré žádost zaslat zastupitelstvu v dostatečném předstihu před termínem zasedání zastupitelstva. Je vhodné navrhnout i nějaké řešení (například ztišení všech &quot;běžných&quot; hlášení, úpravu nastavení hlasitosti rozhlasu anebo přemístění rozhlasu na jiné vhodné místo).


      Pokud by projednání na zastupitelstvu nepomohlo, je možné se obrátit na **soud**.


      Pokud by hlášení rozhlasu bylo **pravidelné** a velmi **časté** (například každou hodinu) a pokud by zároveň trvalo **dlouho** (min. několik minut), je možné podat ještě i stížnost na hluk z rozhlasu **krajské hygienické stanici**. Kontakty podle jednotlivých krajů najdeš [zde](http://www.szu.cz/knihovna/hygienicke-stanice-a-zdravotni-ustavy) . Krajská hygienická stanice může pomoci s hlukem, ale jen s takovým, který může být škodlivý pro zdraví. I přesto, že hluk může obtěžovat, neznamená to, že je zároveň škodlivý pro zdraví.  Aby se krajská hygienická stanice hlukem z rozhlasu vůbec mohla zabývat, je nezbytné uvést a případně i prokázat, že jde nejen o hluk, který je nejen značně hlasitý, ale který je zároveň trvalý (nebo alespoň dlouhodobý).


      Pokud by krajská hygienická stanice na podání nereagovala nebo bys s její odpovědí nesouhlasil/a, mohl by její postup prošetřit **ombudsman**.
  - title: Jak mám postupovat, pokud si na internetu objednám něco ze státu mimo
      Evropskou unii?
    perex: Pokud rád/a objednáváš zboží na internetu, měl/a bys sis dávat pozor,
      jestli ho nemusíš zdanit.
    body: >-
      Nejprve je třeba zjistit, jestli k Tobě zboží poputuje ze skladu na území
      Evropské unie nebo nikoliv. Pokud se jedná o sklad **v rámci Evropské
      unie, není třeba se v zásadě o nic starat.** Na webových stránkách e-shopu
      bys měl/a tuto informaci zjistit.


      Pokud se jedná o zboží **ze skladu mimo Evropskou unii, budeš mít povinnost podat celní prohlášení.** To můžeš učinit buď sám/sama nebo o to požádat přepravní společnost (nejčastěji Českou poštu nebo jiného dopravce). Dopravci si ale účtují poplatek za vyřízení celního prohlášení.


      Až na výjimky se u zásilek **do hodnoty 150 € nebude platit clo**. Bude se však platit daň z přidané hodnoty z jakékoliv hodnoty zásilky. Základní sazba daně z přidané hodnoty je 21 %.


      > **Pokud se rozhodneš podat celní prohlášení sám/sama, koukni na [Celnicka.cz](https://celnicka.cz/). Najdeš tam všechny informace k celnímu řízení i další užitečné odkazy.**
  - title: Nezaplatila jsem školné nebo telefon - co mám dělat?
    perex: Média často informují o tom, že studenti dluží miliony vysokým školám.
      Školy evidují asi deset tisíc dlužníků, kteří nezaplatili poplatky za
      prodloužení studia. Až tisícovku z těchto studentů čeká exekuce. Kromě
      vysokých škol studenti nejčastěji dluží bankám a mobilním operátorům.
    body: >-
      Nejlepší je platit včas. Když už dluh vznikne, je nejlepší snažit se s
      věřitelem dohodnout na splátkovém kalendáři. Vždy je lepší nenechat věc
      dojít až k exekuci. S tou se Ti splácení dluhu o dost prodraží.


      **Se samotnou exekucí Ti pomoci nemůžeme.** Nejsme oprávněni přímo prověřovat postup soudních exekutorů ani jejich komory. Můžeme jen prověřit postup Ministerstva spravedlnosti, případně předsedy soudu, kteří nad exekutory vykonávají státní dohled.


      Aby mohlo dojít k exekuci, musí existovat tzv. exekuční titul.


      * Nejčastěji jde o rozhodnutí soudu ukládající určitou povinnost. 

      * Může se jednat také o rozhodčí nález, rozhodnutí správního orgánu či třeba notářský nebo exekutorský zápis se svolením k vykonatelnosti.


      **Některá z těchto rozhodnutí mohou být vykonatelná, přestože jsi se o nich nikdy nedozvěděl/a.** Důvodem jsou speciální pravidla doručování (takzvané náhradní doručení), která se mohou uplatnit. Třeba když si nevyzvedáváš dopis na adrese svého trvalého pobytu, případně se na této adrese vůbec nezdržuješ a nenahlásil/a jsi ohlašovně (obecnímu úřadu v místě Tvého trvalého pobytu) adresu, na kterou Ti má dopisy přeposílat. 


      Někteří dlužníci pak mají pocit, že na ně exekuce „padla“ jak blesk z čistého nebe. Pokud by ale při doručování skutečně došlo k chybě, můžeš se proti exekuci bránit. A to u soudního exekutora **návrhem na zastavení exekuce. Musíš ho ale podat do 30 dnů od doručení vyrozumění soudního exekutora o zahájení exekuce**.


      **Nejsi si jistý/á, zda máš nějaké dluhy?** Můžeš to zjistit nahlédnutím do spisů z takzvaných nalézacích řízení i výkonu exekuce u okresního soudu podle svého bydliště. Úplné informace o průběhu exekuce  získáš z exekučního spisu vedeného soudním exekutorem.


      Podrobné informace k oblasti exekucí přinášíme v [informačním letáku](https://www.ochrance.cz/letaky/exekuce/exekuce.pdf).
---

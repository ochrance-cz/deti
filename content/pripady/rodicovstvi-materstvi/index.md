---
title: Rodičovství - mateřství
cases:
  - title: Mohou rodiče zakázat nezletilému (budoucímu rodiči) stýkat se se svým
      dítětem?
    perex: Ochránci napsala 26 letá Petra a její 16 letý přítel Aleš. Petra je s
      Alešem těhotná, ale jeho rodiče si výslovně nepřejí, aby se spolu stýkali
      a aby spolu v budoucnu bydleli.
    body: >-
      Aleš chce žít s Petrou a poté i jejich dítětem. Alešova rodina na Petru
      tlačí, ať jde na potrat nebo dá dítě do baby boxu. Alešovi dokonce
      vyhrožují výchovným ústavem. Petra s Alešem se také bojí, jak uznat
      otcovství a jaké bude mít dítě příjmení. Petru rovněž zajímalo, na jaké
      dávky bude mít jako matka nárok.


      Právnička kanceláře ombudsmana jim vysvětlila, že obecně není možné, aby rodiče Alešovi zakázali se s Petrou a dítětem do budoucna vídat a stýkat. Otcovství je u nezletilého možné prohlásit před soudem s tím, že účast Alešových rodičů není nutná. Soud také může Alešovi přiznat ve vztahu k péči o dítě rodičovskou odpovědnost. Potřebné informace by měl oběma budoucím rodičům poskytnout místně příslušný orgán sociálně-právní ochrany dětí (OSPOD). O pomoc lze žádat i bez vědomí rodičů nebo jiných osob odpovědných za výchovu dítěte. O dávkách by se Petra měla informovat na Úřadu práce.
  - title: Můžu jako nezletilá podstoupit potrat bez vědomí rodičů?
    perex: Ochránci napsala patnáctiletá Julie s dotazem, zda může podstoupit potrat
      bez vědomí rodičů.
    body: >-
      Ochránce Julii informoval o tom, že dle zákona o umělém přerušení
      těhotenství dívka starší 16 let rozhoduje o těhotenství sama, k provedení
      potratu tedy nepotřebuje souhlas rodičů. Ovšem je-li mladší 18 ti let, tak
      po jeho provedení jsou rodiče informováni zdravotnickým zařízením. V
      případě patnáctileté Julie tedy je k potratu zapotřebí souhlasu jejích
      rodičů.


      Aby tedy Julie našla sílu o své situaci říci doma, poslal jí ochránce kontakty na organizace, které ženám a dívkám v těchto případech pomáhají. Seznam poraden pro ženy a dívky je dostupný na [www.poradnaprozeny.eu](http://www.poradnaprozeny.eu/) . Pomáhají v obtížných životních situacích vzniklých (nejen) těhotenstvím. Všechny jejich služby jsou zdarma a zachovává se tu naprostá diskrétnost. Volat lze na krizovou linku 603 210 999.
  - title: Kdy můžu jako nezletilá matka dostal rodičovský příspěvek či porodné?
    perex: Napsala nám sedmnáctiletá Petra, která očekává za měsíc narození syna.
      Ptala se, zda má nárok na rodičovský příspěvek (případně porodné).
    body: >-
      #### **Rodičovský příspěvek**


      I jako nezletilý rodič máš automaticky část rodičovské odpovědnosti spočívající v povinnosti a práva péče o dítě. Ostatní složky rodičovské odpovědnosti (zastupování dítěte, správa jeho jmění) jsou pozastaveny až do nabytí plné svéprávnosti, tedy zpravidla do 18. narozenin. **Abys mohla jako nezletilá sama požádat o rodičovský příspěvek či porodné, musí Ti být alespoň 16 let. V opačném případě za Tebe musí požádat zákonný zástupce, nejčastěji rodič.**


      Žádost se podává na [úřadu práce v místě Tvého bydliště](https://www.uradprace.cz/web/cz/krajske-pobocky) (můžeš podat osobně, nebo poslat poštou). Je potřeba k tomu použít předepsaný formulář. Ten získáš buď přímo na úřadu práce, nebo si je můžeš stáhnout [zde](https://www.mpsv.cz/web/cz/-/zadost-o-rodicovsky-prispevek).

      Měsíční výše rodičovského příspěvku není pevně stanovená. Můžeš si ji zvolit podle toho, jak Ti to bude vyhovovat. 


      * Pokud jste však Ty ani otec dítěte ke dni jeho narození nepracovali, můžeš čerpat maximálně 10 000 Kč měsíčně. 

      * Pobírat rodičovský příspěvek můžeš až do vyčerpání celkové částky. 

      * Ta je u jednoho dítěte 300 000 Kč (u dvojčat či vícerčat 450 000 Kč). 

      * Čerpat ale můžeš nejpozději do 4 let dítěte, případně do narození dalšího dítěte. 


      Pro další informace k rodičovského příspěvku můžeš nahlédnout do našeho [informačního letáku](https://www.ochrance.cz/letaky/rodicovsky-prispevek/rodicovsky-prispevek.pdf).


      #### **Porodné**


      U porodného je to trochu složitější. U této dávky, na rozdíl od rodičovského příspěvku, úřad práce zjišťuje výši příjmů. Bude tak záležet na tom, zda žiješ s dítětem sama, nebo zda bydlíš s přítelem nebo s rodiči. Pokud úřad práce vyhodnotí, že máš na porodné nárok, dostaneš **13 000 Kč**. Tato dávka se vyplatí **pouze jednou**. 


      Žádost se stejně jako u rodičovského příspěvku podává na [předepsaném formuláři](https://www.mpsv.cz/web/cz/-/zadost-o-porodne) na úřadu práce.


      **Nebudeš-li si s něčím vědět rady, neváhej se zeptat pracovníků či pracovnic na úřadu práce. Poradí Ti. V případě problémů napiš klidně i [nám](https://deti.ochrance.cz/kdo/jak/).**
---

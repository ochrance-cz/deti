---
title: Rodičovství - mateřství
cases:
  - title: >-
      Mohou rodiče zakázat nezletilému (budoucímu rodiči) stýkat se se svým
      dítětem?
    perex: Ochránci napsala 26 letá Petra a její 16 letý přítel Aleš. Petra je s
      Alešem těhotná, ale jeho rodiče si výslovně nepřejí, aby se spolu stýkali
      a aby spolu v budoucnu bydleli.
    body: >-
      Aleš chce žít s Petrou a poté i jejich
      dítětem. Alešova rodina na Petru tlačí, ať jde na potrat nebo dá dítě do
      baby boxu. Alešovi dokonce vyhrožují výchovným ústavem. Petra s Alešem se
      také bojí, jak uznat otcovství a jaké bude mít dítě příjmení. Petru rovněž
      zajímalo, na jaké dávky bude mít jako matka nárok.


      Právnička kanceláře ombudsmana jim vysvětlila, že obecně není možné, aby
      rodiče Alešovi zakázali se s Petrou a dítětem do budoucna vídat a stýkat.
      Otcovství je u nezletilého možné prohlásit před soudem s tím, že účast
      Alešových rodičů není nutná. Soud také může Alešovi přiznat ve vztahu k
      péči o dítě rodičovskou odpovědnost. Potřebné informace by měl oběma
      budoucím rodičům poskytnout místně příslušný orgán sociálně-právní ochrany
      dětí (OSPOD). O pomoc lze žádat i bez vědomí rodičů nebo jiných osob
      odpovědných za výchovu dítěte. O dávkách by se Petra měla informovat na
      Úřadu práce.
  - title: Můžu jako nezletilá podstoupit potrat bez vědomí rodičů?
    perex:
      Ochránci napsala patnáctiletá Julie s dotazem, zda může podstoupit potrat
      bez vědomí rodičů.
    body: >-
      Ochránce Julii informoval o tom, že dle zákona o umělém přerušení
      těhotenství dívka starší 16 let rozhoduje o těhotenství sama, k provedení
      potratu tedy nepotřebuje souhlas rodičů. Ovšem je-li mladší 18 ti let, tak
      po jeho provedení jsou rodiče informováni zdravotnickým zařízením. V
      případě patnáctileté Julie tedy je k potratu zapotřebí souhlasu jejích
      rodičů.


      Aby tedy Julie našla sílu o své situaci říci doma, poslal jí ochránce
      kontakty na organizace, které ženám a dívkám v těchto případech pomáhají.
      Seznam poraden pro ženy a dívky je dostupný na
      [www.poradnaprozeny.eu](http://www.poradnaprozeny.eu/) . Pomáhají v
      obtížných životních situacích vzniklých (nejen) těhotenstvím. Všechny
      jejich služby jsou zdarma a zachovává se tu naprostá diskrétnost. Volat
      lze na krizovou linku 603 210 999.
  - title: Kdy můžu jako nezletilá matka dostal rodičovský příspěvek či porodné?
    perex:
      Ombudsmanovi napsala 17letá Petra, která očekává za měsíc narození syna,
      zda má nárok na rodičovský příspěvek (případně porodné).
    body: >-
      Petra měla štěstí. Od 1.1.2014 totiž platí nový občanský zákoník, který
      usnadňuje nezletilým rodičům starším 16 let možnost získat rodičovský
      příspěvek.


      Až do 31. 12. 2013 platilo, že nezletilý rodič nemá rodičovskou
      (z)odpovědnost.  Pokud tedy chtěla například osamělá nezletilá maminka
      získat rodičovský příspěvek, musela nejprve požádat soud o přiznání
      rodičovské zodpovědnosti ve vztahu k péči o dítě. Teprve pak splňovala
      podmínku celodenní, osobní a řádné péče o dítě a mohl jí být přiznán
      rodičovský příspěvek. Soudní řízení v těchto případech obvykle trvalo
      několik měsíců a docházelo k tomu, že i když o dítě fakticky pečovala,
      zůstávala po celou dobu bez této základní sociální dávky a rovněž bez
      nároku na její zpětné doplacení.


      Nový občanský zákoník se změnil tak, že nezletilý rodič má automaticky
      část rodičovské odpovědnosti spočívající v povinnosti a práva péče o dítě.
      Pouze ostatní složky rodičovské odpovědnosti (zastupování dítěte, správa
      jmění) jsou pozastaveny až do nabytí plné svéprávnosti nezletilého rodiče.
      Nezletilý rodič, který o dítě pečuje, tak už nemusí žádat soud o přiznání
      rodičovské zodpovědnosti, ale může o rodičovský příspěvek a porodné žádat
      ihned po narození dítěte. Podmínkou, aby mohl žádost podat samostatně, je
      dosažení věkové hranice 16 let. V opačném případě musí být nezletilý rodič
      zastoupen zákonným zástupcem, nejčastěji svým rodičem.
---

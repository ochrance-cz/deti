---
title: Ústavní a ochranná výchova
cases:
  - title: Co kontroluje ombudsman v zařízeních?
    perex: Ombudsman jezdí pravidelně na preventivní návštěvy dětských domovů a
      dalších zařízení pro děti. Má za úkol kontrolovat, zda není s dětmi špatně
      zacházeno. Soustředí se proto například na to, jestli mají děti dostatek
      soukromí, jak často jezdí za rodiči nebo jak jsou připravovány na
      samostatný život mimo zdi domova.
    body: >-
      Ombudsman v uplynulých letech navštívil celkem přes 30 zařízení, kde je
      vykonávána ústavní nebo ochranná výchova. Šlo o dětské domovy, dětské
      domovy se školou, diagnostické ústavy a výchovné ústavy. Ve kterých
      zařízeních pracovníci ombudsmana byli, se dozvíš [z interaktivní
      mapky](http://www.ochrance.cz/ochrana-osob-omezenych-na-svobode/zarizeni/zarizeni-ustavni-a-ochranne-vychovy/navstivena-zarizeni/)
      . Na základě svých poznatků formuloval ombudsman [Standardy péče o
      ohrožené děti a jejich
      rodiny](http://www.ochrance.cz/fileadmin/user_upload/ochrana_osob/ZARIZENI/Ustavni_vychova/Standardy_pece_o_ohrozene_deti_WEB.pdf.)
      . Souhrnné zprávy z jednotlivých typů zařízení je možné najít
      [zde](http://www.ochrance.cz/ochrana-osob-omezenych-na-svobode/zarizeni/zarizeni-ustavni-a-ochranne-vychovy/)
      .


      Při návštěvách konkrétních zařízení například pracovníci ombudsmana
      zjistili, že nebylo zajištěno soukromí dětí, například nebylo možné
      uzamknout záchody, ve sprchách nebyly závěsy a v koupelnách nebyl žádný
      prostor, kam by bylo možné pověsit si třeba ručník. Ombudsman také občas
      narazil na to, že děti u postele neměly ani lampičku, aby si mohly číst.


      Co se týče závažnějších zjištění, ochránce se také při návštěvách zaměřil
      na to, jak často jezdí děti za svými rodiči nebo jak jim pracovníci domova
      pomáhají s kontakty se sourozenci (osobní návštěvy, telefonáty apod.). V
      některých domovech, které byly například na vesnici či v menším městě,
      bylo mnohem těžší zajistit, aby děti z domovů mohly docházet do běžných
      kroužků mimo zařízení s ostatními kamarády, což ombudsman podporuje.


      Podle ombudsmana je taky moc důležité připravit děti z dětského domova na
      okamžik, kdy stejně jako ostatní děti, z domova odejdou například do jiné
      školy nebo do práce a budou se o sebe muset samy postarat. Je tedy běžnou
      praxí, že se děti učí vařit, prát, uklízet si, společně hospodařit s
      rozpočtem rodinné skupiny nebo například vyřídit nejdůležitější věci na
      úřadě.


      Ombudsman ale také zjistil, že ve spoustě dětských domovů se žije dětem
      hodně podobně jako v rodinách, mají třeba takový malý byt, kde jsou pokoje
      po dvou, společná kuchyňka a koupelna a stará se o ně teta. Ta si s nimi
      hraje, píše úkoly, jezdí na výlety, chodí na nákupy, navštěvuje lékaře
      nebo jim i zakládá fotky do alba, aby měly vzpomínky na hezké chvíle.


      Na závěr je dobré připomenout, že častěji než ombudsman chodí do
      jednotlivých zařízení pracovníci z obecních úřadů (tak zvaný orgán
      sociálně-právní ochrany dětí) a státní zástupci. Ombudsman se domnívá, že
      je velmi důležité, aby při svých návštěvách mluvili s dětmi o samotě - bez
      přítomnosti dalších osob. Jejich úkolem je zjistit, jestli je v domově vše
      v pořádku, jestli se nedá něco zlepšit, jestli už nejsou podmínky pro
      návrat dítěte k jeho rodině. Měli by proto dětem na sebe nechat i kontakt
      (vizitku nebo informaci například na nástěnce), aby jim děti mohly napsat
      třeba email.
  - title: Mohou mi pracovníci zařízení kontrolovat e-maily?
    perex:
      Ombudsman řeší nejen konkrétní stížnosti nebo dotazy, ale také provádí
      preventivní návštěvy v zařízeních pro děti (dětské domovy, výchovné
      ústavy…) a zjišťuje, v jakých podmínkách žijí, jak je o ně pečováno,
      jestli jsou respektována jejich práva.
    body: >-
      Při té příležitosti narazil na dotazy, jestli pracovníci zařízení mohou
      dětem kontrolovat e-maily. V jednom dětském domově se to stávalo a děti si
      musely každý e-mail, který chtěly odeslat, nejprve nechat zkontrolovat.
      Vedení domova to zdůvodňovalo tím, že chtějí děti vést k tomu, aby
      nepoužívaly sprostá slova, případně aby zabránili domlouvání útěku. Děti
      si ombudsmanovi stěžovaly, že je to porušování soukromí, když si
      pracovníci čtou jejich (někdy i intimní) e-maily přátelům, partnerům,
      rodině.


      Ombudsman vedení domova upozornil, že je nelegální kontrolovat e-mailovou
      poštu, a vyzval vedení domova, aby s takovou praxí přestalo. Úmluva o
      právech dítěte říká, že nesmí být svévolně zasahováno do soukromého
      života, rodiny, domova a korespondence dítěte. Korespondencí se přitom
      dnes nemyslí jen klasická pošta, ale i e-maily, sms zprávy, vzkazy na
      Facebooku apod.
  - title: >-
      Byl jsem odejmut od rodičů, ale myslím si, že se problémy v rodině měly a
      mohly řešit jinak. Co se s tím dá dělat?
    perex:
      Na ochránce se obrátil patnáctiletý Roman, který byl společně s mladšími
      sourozenci odejmut z rodiny na základě rozhodnutí soudu (tzv. předběžné
      opatření) a svěřen do zařízení pro děti.
    body: >-
      Důvodem bylo to, že si stěžoval
      sociálním pracovníkům, že má na něj matka přehnané nároky, má příliš mnoho
      kroužků, matka mu často nadává a někdy jej dokonce nepřiměřeně fyzicky
      trestá. Roman si však nepřál, aby byl odejmut z rodiny, a už vůbec nechtěl
      způsobit odnětí i mladších sourozenců, kterých se jednání matky až tolik
      nedotýkalo (hlavně nejmladšího 4 letého sourozence). Roman si přál, aby
      problémy s matkou sociální pracovníci zkusili řešit nejprve domluvou.


      Ochránce ve věci provedl ihned šetření. Pracovníci ochránce byli navštívit
      Romana v zařízení, aby s ním věc osobně probrali, dále ve věci jednali se
      sociálními pracovníky a společně hledali co nejrychlejší řešení v zájmu
      sourozenců tak, aby bylo zohledněno jejich přání být co nejdříve zpět v
      rodině. Rodiče také spolupracovali s úřadem a podařilo se dohodnout, že
      budou docházet do poradny, kde jim budou pomáhat řešit napjaté vztahy v
      rodině zejména mezi matkou a dětmi tak, aby se mohly vrátit ze zařízení
      zpět domů. Spolupráce rodiny byla dobrá a sourozenci se domů vrátili.
  - title: >-
      Může mi ředitel zařízení (dětského domova, výchovného ústavu apod.)
      zakázat víkendový pobyt v mé rodině?
    perex:
      Ochránci napsala Anežka, která je v dětském domově (má nařízenou ústavní
      výchovu) a vadí jí, že jí opakovaně nebyly povoleny pobyty na víkend v
      rodině.
    body: >-
      V této věci rozhoduje ředitel dětského domova se souhlasem sociálního
      pracovníka. Tento souhlas může být odmítnut pouze v případech, kdy by to
      nebylo v zájmu dítěte (např. z důvodu ubližování dítěti doma apod.).


      V případě Anežky se ochránce zabýval přímo postupem ředitele a sociálního
      pracovníka a zjistil, že nepostupovali správně. Nebyl žádný důvod
      nepovolit Anežce víkendy doma. Po zásahu ochránce tedy mohla Anežka začít
      jezdit na víkendy a prázdniny opět domů.
  - title: Můžu být v dětském domově návštěvy kamarádů a příbuzných?
    perex:
      Patnáctiletý Petr poslal e-mail ochránci, ve kterém píše, že mu ředitel
      dětského domova zakázal návštěvy příbuzných a kamarádů v domově.
    body: >-
      Protože ochránce kontroluje zařízení (jako jsou právě dětské domovy) a
      zjišťuje, jak se tam dětem vede, jeli se pracovníci ochránce podívat i do
      dětského domova, kde je Petr.  Na místě bylo řešeno, jak to s návštěvami v
      domově chodí.


      S ředitelem domova právníci probírali, že každé dítě má právo na kontakt s
      rodinou, a to jak formou osobních návštěv, tak telefonátů a dopisů.
      Návštěva rodinným příslušníkům v domově může být ředitelem *zakázána,
      přerušena nebo jinak omezena* pouze *jednotlivě* v případě, že by se
      chovali nevhodně a tím ohrožovali výchovu dítěte. Zakázat nebo omezit
      návštěvy spolužáků, kamarádů a přátel může ředitel domova pouze *v rámci
      tzv. opatření ve výchově dítěte* za porušení povinností, avšak na dobu
      nejdéle 30 ti dnů (v období 3 měsíců).


      V případě Petra se tedy podařilo vysvětlit, jaká jsou pravidla pro
      návštěvy rodiny a kamarádů a jejich zákaz (či omezení) a ředitel
      přislíbil, že je bude dodržovat.
  - title: I dítě z dětského domova si může vybrat střední školu
    perex: >-
      Dětský domov nemůže sám určovat, na jakou střední školu dítě půjde. Musí
      se aktivně snažit do volby vhodné střední školy zapojit nejen dítě, ale i
      jeho rodiče.
    body: >-
      ### I dítě z dětského domova si může vybrat střední školu


      Na ombudsmanku se obrátila dívka z dětského domova s tím, že z donucení
      dětského domova musí nastoupit na střední školu, na kterou nechtěla.
      Jednak je škola od dětského domova daleko, takže bude muset bydlet na
      internátu, ale také chtěla chodit na stejnou školu, na kterou chodí její
      sestra.  

      Zjistili jsme, že ředitel dětského domova postupoval v rozporu se zákonem.
      O volbě střední školy aktivně nemluvil s matkou dívky, která má pořád
      rodičovskou odpovědnost a je s dcerou v kontaktu.


      Ombudsmanka proto ředitele domova upozornila, že není oprávněn vybírat
      dětem střední školu, na kterou mají chodit, a nemůže je ani zastupovat v
      rámci přijímacího řízení. Po prošetření stížnosti dívky totiž měla
      pochybnosti i o tom, jestli a do jaké míry probral dětský domov otázku
      výběru školy se samotnou dívkou. Ukázalo se také – a ombudsmanka to
      řediteli domova vytkla jako velmi neférové chování – že dívce zatajili, že
      byla přijata i na střední školu, na které chtěla studovat.


      Ombudsmanka vyzvala ředitele dětského domova, aby věc napravil. Ředitel
      proto dívce nabídl možnost přestoupit mezi středními školami a sociální
      pracovnici domova, která měla volbu střední školy na starost, udělil výtku
      za neplnění pracovních povinností. Rozeslal dopis všem rodičům dětí v
      dětském domově a nabídl jim intenzivnější spolupráci a poučil o tom i
      pracovníky zařízení, aby s rodiči i dětmi lépe komunikovali.
  - title: Návrat do dětského domova
    perex: >-
      Obrátil se na nás osmnáctiletý chlapec, který po dosažení zletilosti ještě
      chvíli pobýval v dětském domově (na základě smlouvy), následně z něj však
      odešel. Po několika týdnech si své rozhodnutí rozmyslel a chtěl se do
      dětského domova vrátit. Ochránkyně se ptal, zda na to má nárok a zda jej
      paní ředitelka musí přijmout zpět. Sdělila mu totiž, že neví, zda s ním
      může smlouvu znovu uzavřít, když už tak v minulosti jednou učinila a on ji
      vypověděl.
    body: >-
      ### Návrat do dětského domova


      Ochránkyně v dané věci komunikovala s paní ředitelkou, které vysvětlila,
      za jakých podmínek musí chlapce přijmout zpět. Stejně tak situaci
      vysvětlila i chlapci. Následně se podařilo vše domluvit a chlapec může dál
      pobývat v dětském domově.


      Platí, že pokud mladý dospělý (čerstvě zletilý) chce zůstat v dětském
      domově, nebo se do něj chce vrátit, musí:


      - o to požádat ředitele či ředitelku zařízení (nejlépe písemně),

      - se zařízením sepsat smlouvu nejpozději do jednoho roku od ukončení jeho
      ústavní či ochranné výchovy (tedy do 19 let; případně do 20 let,
      prodloužil-li ústavní či ochrannou výchovu soud),

      - studovat (tedy splňovat podmínku nezaopatřenosti).


      Zároveň však platí, že zařízení musí mít volnou kapacitu, v opačném
      případě není možné smlouvu uzavřít.


      To, že smlouvu chlapec již jednou vypověděl, nemá v případě splnění výše
      uvedených podmínek význam. Důležité je, že novou žádost o prodloužení
      pobytu v zařízení podal **do jednoho roku od skončení ústavní či ochranné
      výchovy a že stále studoval** (a současně měl dětský domov volnou
      kapacitu).


      Stejný postup se uplatní i u mladých dospělých, kteří odešli z jiných
      zařízení pro výkon ústavní či ochranné výchovy, např. dětského domova se
      školou či výchovného ústavu.
  - title: Co jsou to Standardy kvality péče o děti v dětských domovech?
    perex: >-
      Ombudsman má za úkol kontrolovat, jak je s dětmi v dětských domovech a
      jiných zařízeních zacházeno, a proto nejen jezdí na pravidelné preventivní
      návštěvy do zařízení, ale také sleduje, co je v této oblasti nového. V
      roce 2015 Ministerstvo školství, mládeže a tělovýchovy vydalo speciální
      pokyn, ve kterém stanoví standardy kvality péče o děti v zařízeních.
    body: >-
      [Metodický pokyn Ministerstva školství, mládeže a tělovýchovy č. j.
      MSMT-5808/2015](http://www.msmt.cz/file/35026/)  platí od 28. 3. 2015 a
      stanoví standardy kvality péče o děti v zařízeních (přesněji jde o tzv.
      školská zařízení pro výkon ústavní výchovy nebo ochranné výchovy a pro
      preventivně výchovnou péči, tj. v dětských domovech, dětských domovech se
      školou, výchovných ústavech, diagnostických ústavech a střediscích
      výchovné péče).


      Účelem standardů kvality je nastavit a udržet srovnatelnou úroveň kvality
      poskytované péče v jednotlivých zařízeních napříč celou Českou republikou
      a zvyšovat kvalitu péče o děti v zařízeních. Standardy kvality jsou určeny
      pracovníkům zařízení pro metodické vedení, sebereflexi a sebehodnocení
      práce a zařízení. Také slouží jako úvodní informace pro nové pracovníky,
      zabývají se dalším vzděláváním pracovníků a pomáhají zřizovatelům pro
      monitoring a kontrolu poskytované péče.


      Co je ale nejdůležitější, pomáhají zejména dětem a rodičům lépe se
      orientovat v tom, co mohou od péče očekávat. Standardy jsou členěny do
      pěti tematických oblastí (1. Vymezení činnosti a informovanost, 2. Průběh
      péče a návazné služby, 3. Personální agenda, 4. Organizační aspekty, 5.
      Prostředí výkonu péče), každá oblast obsahuje záměr standardu a konkrétní
      kritéria kvality.


      Cílem standardů je zaměřit se na hodnoty, které jsou pro dítě umístěné v
      zařízení důležité a podstatné. Ve standardech se proto například píše, jak
      podporovat vztahy dítěte, jak se mohou děti podílet na dění kolem nich,
      jak mohou spolurozhodovat s dospělými. Je totiž důležité, aby se všechny
      děti (a to nejen v zařízeních) mohly vyjadřovat k věcem, které se jich
      týkají a mohly je také ovlivňovat. Konkrétní standardy se věnují tomu, jak
      podporovat rodiny dětí v zařízeních, jak rozvíjet samostatnost dětí, aby
      byl přechod mladých dospělých do samostatného života co nejklidnější apod.


      Na podobné otázky se soustředí i ombudsman při svých návštěvách. Standardy
      péče o ohrožené děti a jejich rodiny, které vydal ombudsman v roce 2013,
      můžete najít
      [tady](http://www.ochrance.cz/fileadmin/user_upload/ochrana_osob/ZARIZENI/Ustavni_vychova/Standardy_pece_o_ohrozene_deti_WEB.pdf
      ).
  - title: Jsem v dětském domově daleko od rodičů. Je to v pořádku?
    perex: >-
      Ombudsman se nedávno zabýval případem, kdy si matka stěžovala, že její syn
      je umístěný v dětském domově příliš daleko od jejího bydliště.
    body: >-
      Ombudsman zjistil, že chlapec pobýval nejprve v diagnostickém ústavu. Ten
      po čase navrhl přemístit chlapce do dětského domova, který byl vzdálený
      100 kilometrů od bydliště jeho matky a bratra. Sociální pracovnice orgánu
      sociálně-právní ochrany dětí (zkratka „OSPOD“) souhlasily, soud návrhu
      vyhověl a chlapec byl přemístěn. Kvůli přemístění začala mít rodina
      chlapce (zejména matka a jeho bratr) problém za ním jezdit. Cesta byla
      dlouhá a stála hodně peněz. Proto chlapce nenavštěvovali často.


      Ombudsmanovi se rozhodnutí o přemístění nelíbilo. Nemohl změnit rozhodnutí
      soudu, na to nemá pravomoc, ale postup vytkl sociálním pracovnicím OSPOD.
      Ty by totiž měly hájit nejlepší zájem dítěte. A v tomto případě bylo v
      zájmu dítěte podpořit jeho častý kontakt s rodinou. Ombudsman sociálním
      pracovnicím OSPOD zdůraznil, že nemají povinnost řídit se jen doporučením
      diagnostického ústavu, ale musí posuzovat všechny skutečnosti, které do
      práv dítěte zasahují.


      Ombudsmanovi se také nelíbilo, že sociální pracovnice OSPOD s chlapcem
      nemluvily předtím, než soudu podaly návrh na jeho přemístění. I když  by
      to udělat měly, nezeptaly se chlapce, co si o přemístění myslí, ani mu
      nevysvětlily, co to pro něj bude znamenat.


      Je dobře, že sociální pracovnice OSPOD přijaly výtky ombudsmana a zavázaly
      se, že napříště již budou postupovat v souladu s jeho doporučeními.   

      Situace v chlapcově rodině se naštěstí po čase zlepšila a on se mohl
      vrátit domů.


      ### Víš, co je to diagnostický ústav?


      Jedná se o zařízení (tzv. školské zařízení pro výkon ústavní a ochranné
      výchovy), kam soud umisťuje děti buď tzv. předběžným opatřením,
      rozhodnutím o nařízení ústavní výchovy nebo uložení ochranné výchovy. Děti
      by v něm měly pobývat pouze krátkou dobu, zpravidla ne delší než 8 týdnů.
      Během pobytu děti spolupracují s psychologem, speciálním pedagogem,
      terapeutem a vychovateli. Ti všichni se podílí na tzv. diagnostické
      zprávě, která soudu a OSPOD pomáhá určit další (dlouhodobější) zařízení,
      které by mělo být pro dítě nejvhodnější.
  - title: >-
      Mohou pro mě po příchodu do dětského domova platit jiná pravidla než pro
      ostatní
    perex: Co obecně platí?
    body: >-
      Nedávno ombudsman řešil případ sedmnáctileté Žanety, kterou do dětského
      domova umístil soud. U rodičů být nemohla a s určenými poručníky být
      nechtěla. Po příchodu do dětského domova (první měsíc) Žaneta musela
      odevzdat mobil a měla k němu přístup pouze jednu hodinu denně. Ředitel
      dětského domova také zakázal, aby ji navštěvoval její přítel nebo aby k
      němu mohla jet na víkend. I přístup k internetu měla pouze omezený, a
      kromě odchodu do školy vzdálené jen několik stovek metrů nemohla
      samostatně odejít mimo areál zařízení.


      Ochránci se přístup zařízení nelíbil. Kontaktoval proto také sociální
      pracovnici OSPOD, která měla dívku na starosti. Ani ta však s věcí nic
      neudělala. Zařízení trvalo na tom, že tato omezení jsou během prvního
      měsíce pobytu dívky v domově nutná. Po rozsáhlé komunikaci dětský domov i
      OSPOD uznali svou chybu. Zařízení s příchodem nového ředitele změnilo
      vnitřní řád. OSPOD slíbil, že napříště bude postupovat podle doporučení
      ombudsmanky.


      Kdybys chtěl/a vědět víc, podrobně jsme případ popsali ve [zprávě
      ombudsmana](http://eso.ochrance.cz/Nalezene/Edit/5694)  a jeho [závěrečném
      stanovisku.](http://eso.ochrance.cz/Nalezene/Edit/6374)


      Zákon dětem umístěným z ústavních zařízeních (dětském domově, dětském
      domově se školou, výchovném či diagnostickém ústavu či středisku výchovné
      péče) garantuje práva, do kterých personál zařízení nemůže jen tak
      zasáhnout. A to ani s odůvodněním, že si dítě v zařízení musí zvyknout
      (například během prvního měsíce).


      Ombudsman se však občas setkává s případy, kdy zařízení nově příchozím
      dětem automaticky zakazuje přijímat návštěvy blízkých, chodit na volné
      vycházky, telefonovat, mít u sebe vlastní mobil či používat internet.  To
      však nelze. Omezení těchto práv je možné jen z vážných důvodů a je-li to v
      zájmu dítěte. O některých dokonce musí rozhodnout soud. Pokud by ses s
      něčím takovým setkal/a, neboj se ozvat. Můžeš zavolat nebo napsat
      sociálním pracovníkům OSPOD. Ti by tě měli v zařízení pravidelně
      navštěvovat. Stejně tak můžeš kontaktovat
      [nás](jak-se-na-ochrance-obratit/).
---

---
title: Dluhy
cases:
  - title: Co když za mne rodiče neplatí poplatek za komunální odpad?
    perex:
      Ombudsman se často dozvídá o problémech dětí, za které rodiče neplatili
      místní poplatek za komunální odpad. Jakmile nic netušící dítě dovrší 18
      let, začne po něm příslušný obecní úřad vymáhat nedoplatek na poplatku,
      který mohl navýšit až na trojnásobek. Pokud navíc úřad nevymáhá nedoplatek
      sám, ale prostřednictvím exekutora, celková částka, kterou by měl čerstvě
      dospělý zaplatit, může vzrůst i o několik tisíc.
    body: >-
      **Jak je to tedy s poplatkem za komunální odpad a kdo má povinnost ho
      platit?**


      Pokud obec (na základě zákona o místních poplatcích) zavede místní
      poplatek za komunální odpad (děje se tak obecně závaznou vyhláškou), musí
      ho platit každý, kdo má v obci trvalý pobyt, tedy i dítě. Jestliže je
      poplatník nezletilý, odpovídají za zaplacení poplatku také jeho zákonní
      zástupci (rodiče) – dítě obvykle nemá vlastní majetek a rodiče vůči němu
      mají vyživovací povinnost. Pokud rodiče nezaplatí, uloží obecní úřad
      povinnost zaplatit platebním výměrem (nebo takzvaným hromadným předpisným
      seznamem). Právě vzhledem k tomu, že nezletilí poplatníci obecně nejsou
      finančně soběstační,** ombudsman předpokládá, že až na odůvodněné výjimky
      vyměří obecní úřad místní poplatek zákonnému zástupci**. Pak by platbu
      vymáhal po zákonném zástupci-rodiči, nikoli po dítěti.


      Ombudsman může pomoci, pokud zjistí, že úřad jednal nezákonně (vyměřil
      poplatek v rozporu s právní úpravou) nebo se dopustil jiných pochybení.
      Rovněž může posoudit zákonnost daňové exekuce (jestliže nedoplatek vymáhá
      sám obecní úřad). V případech exekucí prováděných soudním exekutorem
      ochránce dlouhodobě kritizuje obce, které k podání návrhu na nařízení
      exekuce využívají advokáty (doporučuje pak napadnout neúčelnost právního
      zastoupení, a to námitkami proti příkazu k úhradě nákladů exekuce). Pokud
      by snad soudní exekutor dosud vedl k jedné osobě několik samostatných
      exekucí pro několik nedoplatků, ombudsman doporučuje okamžitě u exekutora
      podat návrh na spojení exekučních řízení (náklady exekuce jsou pak jedny).


      Další informace najdete v informačních letácích [Postup obcí při
      zpoplatňování komunálního odpadu
      ](http://www.ochrance.cz/stiznosti-na-urady/chcete-si-stezovat/zivotni-situace-problemy-a-jejich-reseni/komunalni-odpad-postup-obci-pri-jeho-zpoplatnovani/)
      a [Exekuce – nejčastější
      dotazy](http://www.ochrance.cz/stiznosti-na-urady/chcete-si-stezovat/zivotni-situace-problemy-a-jejich-reseni/exekuce-nejcastejsi-dotazy/)
  - title: Nezaplatil jsi školné nebo telefon?
    perex: Lidové noviny zveřejnily informaci o tom, že studenti dluží miliony
      vysokým školám. Školy evidují asi deset tisíc dlužníků, kteří nezaplatili
      poplatky za prodloužení studia. Až tisícovku z těchto studentů čeká
      exekuce. Kromě vysokých škol studenti nejčastěji dluží bankám a mobilním
      operátorům.
    body: >-
      Nejlepší je platit včas, a když už dluh vznikne, snažit se s věřitelem
      dohodnout na splátkovém kalendáři. Vždy je lepší nenechat věc dojít až k
      exekuci, s tou se vám splácení dluhu o dost prodraží.


      **Se samotnou exekucí ti ombudsman nepomůže**, protože není oprávněn přímo
      prověřovat postup soudních exekutorů ani jejich komory. Může jen prověřit
      postup ministerstva spravedlnosti, případně předsedy soudu, kteří nad
      exekutory vykonávají státní dohled.


      Aby mohlo dojít k exekuci, musí existovat tzv. exekuční titul. Nejčastěji
      jde o rozhodnutí soudu ukládající určitou povinnost. Může se jednat také o
      rozhodčí nález, rozhodnutí správního orgánu či třeba notářský nebo
      exekutorský zápis se svolením k vykonatelnosti.


      **Některá z těchto rozhodnutí mohou být vykonatelná, přestože jsi se o
      nich nikdy nedozvěděl.** Důvodem jsou speciální pravidla doručování
      (takzvané náhradní doručení), která se mohou uplatnit pro případ, že si
      nevyzvedáváš zásilky na adrese svého trvalého pobytu, případně se na této
      adrese vůbec nezdržuješ a nevyužil jsi možnosti nahlásit ohlašovně
      (obecnímu úřadu v místě svého trvalého pobytu) adresu, na kterou vám mají
      být doručovány písemnosti. Proto pak mají někteří dlužníci pocit, že na ně
      exekuce „padla“ jak blesk z čistého nebe. Pokud by ale při doručování
      skutečně došlo k chybě, můžeš se proti exekuci bránit u soudního exekutora
      **návrhem na zastavení exekuce ve lhůtě 30 dnů od doručení vyrozumění
      soudního exekutora o zahájení exekuce**.


      Pokud si **nejsi jistý/á existencí svých dluhů**, o kterých již v
      minulosti mohl rozhodnout soud a ty ses se to nedozvěděl (například proto,
      že si nevyzvedáváš poštu nebo se na adrese trvalého pobytu nezdržuješ),
      můžeš u okresního soudu podle svého bydliště nahlédnout do spisů z
      takzvaných nalézacích řízení. Stejně tak můžeš nahlížet do spisů
      týkajících se soudního výkonu rozhodnutí nebo exekuce (úplné informace o
      průběhu exekuce však získáš z exekučního spisu vedeného soudním
      exekutorem).
---

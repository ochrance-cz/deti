---
title: Dávky
cases:
  - title: Dávky pěstounské péče po 18. narozeninách
    perex: Blíží se ti 18. narozeniny a žiješ v pěstounské rodině? Potom je možné,
      že ti po dosažení zletilosti zanikne nárok na dávku pěstounské péče -
      příspěvek na úhradu potřeb dítěte, protože třeba nebudeš dál studovat nebo
      se odstěhuješ od pěstounů.
    body: >-
      V takovém případě Ti vznikne nárok na zaopatřovací příspěvek ve výši
      25.000,- Kč (od 1. 1. 2022 **nahradil dosavadní příspěvek při ukončení
      pěstounské péče**). Tento příspěvek se poskytuje jenom jednou a slouží ke
      snadnějšímu startu do samostatného života.


      Požádat o něj můžeš na úřadu práce v místě svého trvalého pobytu. Ale dej pozor na to, že nárok na tento příspěvek zaniká, jestliže o něj nepožádáš **do jednoho roku** ode dne, kdy Ti zanikl nárok na příspěvek na úhradu potřeb dítěte.


      Zejména tehdy, pokud budeš pokračovat ve studiu, můžeš namísto jednorázového příspěvku, požádat o **opakovaný zaopatřovací příspěvek**. Podrobnosti nalezneš [zde](https://deti.ochrance.cz/aktuality/odchazis-z-nahradni-rodinne-pece-nebo-ustavni-vychovy-protoze-jsi-oslavil-18-narozenin/).
  - title: Zaopatřovací příspěvek - nová dávka pro mladé dospělé odcházející z
      náhradní rodinné péče či ústavní výchovy
    perex: Obrátila se na nás Eva, která vyrůstá dlouhodobě u pěstounů. V příštím
      měsíci oslaví 18. narozeniny. Dotazovala se nás, zda může po nabytí
      zletilosti od státu pobírat nějaké peníze, jelikož chce zůstat v
      pěstounské rodině a dál studovat. Upozornili jsme jí, že od počátku roku
      2022 došlo v této oblasti k velké změně.
    body: >-
      Zaopatřovací příspěvek je nová dávka určená pro mladé dospělé (tj. osoby
      po dosažení zletilosti nebo přiznání plné svéprávnosti), kteří do té doby
      byli v pěstounské péči, poručenské péči nebo ústavní výchově.


      Poskytuje se jako


      * **jednorázový** ve výši **28 750 Kč**, který nahrazuje dosavadní příspěvek při ukončení pěstounské péče, a

      * **opakovaný** ve výši **17 250 Kč měsíčně**, který do budoucna nahradí jednu z pěstounských dávek – prodloužený příspěvek na úhradu potřeb dítěte (pokud jsi byl v pěstounské nebo poručnické péči, můžeš si do konce roku 2027 vybrat, zda budeš i nadále pobírat příspěvek na úhradu potřeb dítěte, nebo požádáš o nový zaopatřovací příspěvek).


      Nárok na **opakovaný** zaopatřovací příspěvek Ti vznikne, pokud


      * a) *náhradní rodinná péče nebo ústavní výchova trvala zákonem stanovenou dobu* (**3 roky**, pokud se o Tebe staral někdo z příbuzných nebo blízkých, anebo **12 měsíců** ve všech ostatních případech),\
        Pro specifické případy zákon stanoví **výjimky**\
        Generální ředitelství Úřadu práce ČR také může na základě písemné odůvodněné žádosti **prominout** splnění této podmínky.
      * b) *jsi nezaopatřený*, tj. ve věku do 26 let a studuješ, nebo pro nemoc nemůžeš studovat nebo pracovat,

      * c) *nebyl jsi pravomocně odsouzen k nepodmíněnému trestu odnětí svobody, který dosud nebyl zahlazen* (úřad práce si vyžádá výpis z rejstříku trestů),

      * d) *máš vypracovaný individuální plán a poskytuješ součinnost při jeho vyhodnocování a aktualizaci* (vypracovává ho sociální pracovník obecního úřadu obce s rozšířenou působností).


      #### POZOR! Nárok na zaopatřovací příspěvek Ti zanikne, jestliže třikrát bez vážného důvodu změníš obor studia.


      Nárok na **jednorázový** zaopatřovací příspěvek Ti vznikne, pokud ke dni dosažení 18. roku věku nebo přiznání plné svéprávnosti (např. uzavřením manželství před nabytím zletilosti)


      * a) *nejsi nezaopatřeným dítětem*  (tj. pracuješ a současně nestuduješ, nebo nestuduješ ani nepracuješ, byť můžeš), nebo

      * b) *přestaneš splňovat podmínky pro opakovaný zaopatřovací příspěvek* (například nebudeš-li spolupracovat se sociálním pracovníkem při vyhodnocování Tvého individuálního plánu).


      #### POZOR! Jednorázový zaopatřovací příspěvek Ti nenáleží, pokud Ti zařízení při propuštění z ústavní výchovy poskytlo věcnou pomoc (např. vybavení do domácnosti) nebo jednorázový peněžitý příspěvek, a to i v případě, že byly v nižší výši než 25 000 Kč.


      **Žádost** o zaopatřovací příspěvek musíš podat na **úřadu práce v místě svého trvalého pobytu**. Formulář žádosti v elektronické podobě včetně výčtu povinných příloh najdeš na webu Ministerstva práce a sociálních věcí ([jednorázový](https://www.mpsv.cz/web/cz/-/zadost-o-zaopatrovaci-prispevek-jednorazovy), [opakovaný](https://www.mpsv.cz/web/cz/-/zadost-o-zaopatrovaci-prispevek-opakujici-se)).


      Zaopatřovací příspěvek Ti úřad práce vyplatí **měsíčně pozadu**, tedy například dávku za leden Ti vyplatí až v únoru.


      Další informace k zaopatřovacímu příspěvku a ostatním změnám v dávkách pěstounské péče najdeš na webu [Úřadu práce ČR](https://www.uradprace.cz/web/cz/davky-pestounske-pece-a-zaopatrovaci-prispevky1).
  - title: Příspěvek na pořízení školních pomůcek, kroužky, adaptační kurz nebo i na
      školní obědy?
    perex: Rád/a bys jel/a na adaptační kurz či chodil/a do kroužku nebo si
      pořídil/a novou aktovku, ale Tvoji rodiče na to nemají dostatek peněz?
    body: >-
      Nejen na začátku školního roku přichází spousta finančních výdajů. Ne
      každá rodina si ale může větší výdaje dovolit. **Pokud Tví rodiče nemají
      dostatek peněz na zaplacení Tvých školních potřeb či kroužků, mohou
      požádat o tzv. mimořádnou okamžitou pomoc.**


      Jde o jednorázovou peněžitou dávku, kterou rodiče mohou použít třeba **na zaplacení aktovky, učebnic nebo poplatku za školní družinu a školu v přírodě**. Rodiče o dávku musí požádat [úřad práce](https://www.uradprace.cz/web/cz/krajske-pobocky) na [předepsaném formuláři](https://www.mpsv.cz/web/cz/-/zadost-o-mimoradnou-okamzitou-pomoc), a to ještě před tím, než za danou věc zaplatí. V žádosti musí uvést, na co konkrétně mají peníze sloužit. Mohou třeba doložit potvrzení ze školy o plánované škole v přírodě nebo školou předepsaný seznam školních pomůcek. Dávka neslouží k zaplacení školného na jakémkoli typu školy ani k zaplacení ubytování na vysokoškolských kolejích.


      Úřad práce pak žádost posoudí. Přihlídne při tom k finanční situaci Tvé rodiny. Také posuzuje, zda je pro Tebe věc či akce potřebná a zda Tě rozvíjí. Úřad může zaplatit celou částku, ale i jen její část. Nemusí vyplatit nic, pokud nebude požadavek rodičů důvodný.


      Pokud bys chtěl/a vědět více informací o mimořádné okamžité pomoci na výdaje související se školním vzděláním nebo zájmovou činností, neboj se obrátit na úřad práce, sociální pracovníky a pracovnice OSPOD nebo i na samotnou školu, kde studuješ. Podrobnější informace najdeš také v našem [informačním letáku](https://www.ochrance.cz/uploads-import/Letaky/MOP-pro-deti.pdf).
  - title: Chybou úřadů rodiny nezískaly peníze
    perex: Podařilo se nám pomoci hned dvěma rodinám, které chybou úřadů nedostaly
      od státu peníze za to, že pečují o cizí děti. Po našem zásahu se situace
      změnila a rodiny získaly dohromady přes 450 000 Kč, na které měly nárok.
    body: >-
      **V prvním případě se jednalo o paní Danu, která převzala do pěstounské
      péče osmiměsíčního Davida.** O toho se rodiče nezvládli postarat, a tak už
      od miminka vyrůstal u přechodných pěstounů. Protože byl Davídek malý,
      musela s ním paní Dana zůstat doma. Požádala úřad práce o vyplacení
      rodičovského příspěvku a dávek pěstounské péče (odměny pěstouna a
      příspěvku na úhradu potřeb dítěte). Ten jí dávky přiznal, ale až o čtyři a
      půl měsíce později, než měl.


      Paní Dana o Davídka pečovala již od začátku října 2018, kdy jí ho svěřil soud rozhodnutím s tzv. předběžnou vykonatelností. To znamená, že se na nic nečeká (např. na doručování či vypořádání odvolání) a rozhodnutí platí hned. Úřednice však paní Daně přiznaly dávky až od konce února 2019, tedy data, kdy rozsudek tzv. nabyl právní moci a byl konečný.


      Takový postup však není správný. Proto jsme se obrátily nejprve na soudkyni, která ve věci rozhodovala, aby nám datum potvrdila. **Následně jsme napsali úřadu práce. Ten obratem přiznal pochybení a zařídil, že paní Dana získala zpětně všechny peníze, na které měla nárok. Celkem to dělalo skoro 70 000 Kč.**


      **Ve druhém případě se na nás obrátila paní Jana. Ta už dlouho pečovala o osmiletého Jiříka**. Jeho rodiče se o něj od narození nestarali. Soud je kvůli tomu dokonce zbavil rodičovské odpovědnosti. Aby někdo mohl za Jiříka rozhodovat o důležitých věcech, požádala paní Jana soud, aby ji jmenoval jeho poručnicí. Soudní řízení trvalo skoro rok a půl. 


      Během této doby měla paní Jana nárok na přiznání některých dávek pěstounské péče, avšak nepobírala je. Neporadila jí to ani pracovnice OSPOD, která měla rodinu na starosti a dokonce byla Jiříkovou poručnicí. Proto paní Jana o dávky ani nepožádala.


      Jelikož jsme s paní Janou řešili i jiné věci, situaci jsme napravili. Paní Janě jsme vysvětlili, že má na dávky nárok a že si o jejich přiznání může požádat i rok zpětně. **Paní Jana pak postupovala podle našich rad a úřad práce jí zpětně vyplatil zhruba 400 000 Kč.**
  - title: Další osiřelé děti nezůstanou bez finanční pomoci
    perex: Obrátilo se na nás několik dětí, které se po smrti některého z rodičů
      dostali do finančních problémů. Úřad ([Česká správa sociálního
      zabezpečení](https://www.cssz.cz/web/cz)) jim totiž nechtěl vyplatit
      sirotčí důchod po zesnulém rodiči. Neumožňoval to totiž zákon.
      **Dlouhodobě jsme usilovali o jeho zmírnění. Dočkali jsme se v roce
      2018.**
    body: >-
      Od 1. února 2018 mohou sirotčí důchod získat i děti, kterým do té doby
      nebyl přiznán, protože jejich zemřelý rodič nebyl potřebně dlouho
      důchodově pojištěný. Od tohoto data nově platí, že pro získání sirotčího
      důchodu stačí, aby byl zemřelý rodič v posledních 10 letech před smrtí 1
      rok důchodově pojištěn (nebo 2 roky ve 20 letém období před úmrtím v
      případě rodiče staršího 38 let).


      Děti, kterých se problém dotýkal, tak mohly nově požádat o přiznání sirotčího důchodu. Ten jim sice nebyl vyplacen zpětně od data úmrtí rodiče, ale i tak se tím jejich rodinný rozpočet mohl výrazně zvýšit.


      Pokud by se Ti i přes nové znění zákona nepodařilo získat sirotčí důchod po zemřelém rodiči, doporučujeme Ti obrátit se na ministra práce a sociálních věcí a **požádat ho o odstranění tvrdosti zákona**. Ministr totiž může chybějící dobu důchodového pojištění prominout. A Tobě by pak mohl být sirotčí důchod přiznán. Je to ale jen na ministrovi, jak o Tvé žádosti rozhodne.


      **Pokud Ti nebyl sirotčí důchod přiznán, ale Ty jsi přesvědčen/a, že by měl, můžeš se obrátit na [nás](https://deti.ochrance.cz/kdo/jak/).** Můžeme ověřit, zda Česká správa sociálního zabezpečení postupovala v Tvém případě v souladu se zákonem. Někdy se třeba stává, že úřad špatně zhodnotí, jak dlouho Tvůj zesnulý rodič pracoval. Kvůli tomu Ti pak důchod nepřizná, což je špatně.    


      > Podrobnosti o sirotčích důchodech nalezneš na [stránkách České správy sociálního zabezpečení](https://www.cssz.cz/sirotci-duchod).
  - body: >-
      #### **Rodičovský příspěvek**


      I jako nezletilý rodič máš automaticky část rodičovské odpovědnosti spočívající v povinnosti a práva péče o dítě. Ostatní složky rodičovské odpovědnosti (zastupování dítěte, správa jeho jmění) jsou pozastaveny až do nabytí plné svéprávnosti, tedy zpravidla do 18. narozenin. **Abys mohla jako nezletilá sama požádat o rodičovský příspěvek či porodné, musí Ti být alespoň 16 let. V opačném případě za Tebe musí požádat zákonný zástupce, nejčastěji rodič.**


      Žádost se podává na [úřadu práce v místě Tvého bydliště](https://www.uradprace.cz/web/cz/krajske-pobocky) (můžeš podat osobně, nebo poslat poštou). Je potřeba k tomu použít předepsaný formulář. Ten získáš buď přímo na úřadu práce, nebo si je můžeš stáhnout [zde](https://www.mpsv.cz/web/cz/-/zadost-o-rodicovsky-prispevek).

      Měsíční výše rodičovského příspěvku není pevně stanovená. Můžeš si ji zvolit podle toho, jak Ti to bude vyhovovat. 


      * Pokud jste však Ty ani otec dítěte ke dni jeho narození nepracovali, můžeš čerpat maximálně 13 000 Kč měsíčně. 

      * Pobírat rodičovský příspěvek můžeš až do vyčerpání celkové částky. 

      * Ta je u jednoho dítěte 300 000 Kč (u dvojčat či vícerčat 450 000 Kč). 

      * Čerpat ale můžeš nejpozději do 4 let dítěte, případně do narození dalšího dítěte. 


      Pro další informace k rodičovského příspěvku můžeš nahlédnout do našeho [informačního letáku](https://www.ochrance.cz/letaky/rodicovsky-prispevek/rodicovsky-prispevek.pdf).


      #### **Porodné**


      U porodného je to trochu složitější. U této dávky, na rozdíl od rodičovského příspěvku, úřad práce zjišťuje výši příjmů. Bude tak záležet na tom, zda žiješ s dítětem sama, nebo zda bydlíš s přítelem nebo s rodiči. Pokud úřad práce vyhodnotí, že máš na porodné nárok, dostaneš **13 000 Kč**. Tato dávka se vyplatí **pouze jednou**. U druhého dítěte je pak porodné ve výši 10 000 Kč.


      Žádost se stejně jako u rodičovského příspěvku podává na [předepsaném formuláři](https://www.mpsv.cz/web/cz/-/zadost-o-porodne) na úřadu práce.


      **Nebudeš-li si s něčím vědět rady, neváhej se zeptat pracovníků či pracovnic na úřadu práce. Poradí Ti. V případě problémů napiš klidně i [nám](https://deti.ochrance.cz/kdo/jak/).**
    perex: Napsala nám sedmnáctiletá Petra, která očekává za měsíc narození syna.
      Ptala se, zda má nárok na rodičovský příspěvek, případně porodné.
    title: Kdy můžu jako nezletilá matka dostal rodičovský příspěvek či porodné?
---

---
title: Nevíš si rady?
perex: Vždy je dobré mít se kam obrátit a nebýt na problémy sám nebo sama. Není ale lehké najít tu správnou osobu nebo instituci, proto tady najdeš pár rad, jak se co nejlépe a nejrychleji zorientovat.
---

<ol><li><p>Napřed se pokus ideálně <strong>jednou větou zformulovat, co vlastně potřebuješ</strong> (například: Potřebuji s někým probrat, co se děje doma. Potřebuji pomoci vyřešit dluhy. Nevím, kam jít, když mám problémy ve škole apod.)</p></li><li><p><strong>Oslov někoho z okolí, komu důvěřuješ</strong>. Může to být rodič, jiný příbuzný, soused, učitelka ve škole, trenér sportovního oddílu apod. a poraď se s ním, koho z odborníků oslovit. </p></li><li><p>Pokud nikoho takového nemáš nebo se stydíš, zkus si sám nebo sama vybrat mezi následujícími možnostmi podle povahy tvého problému a jeho naléhavosti:</p></li></ol><ul><li>Zavolej nebo napiš některé z <strong>linek důvěry</strong> (kontakty níže), většina z nich funguje velmi operativně, hodí se to tedy na urgentní případy, kdy nevíš, kudy kam.</li><li>Obrať se na <strong>sociálního pracovníka/sociální pracovnici&nbsp;tzv. orgánu sociálně-právní ochrany dětí</strong> (označovaného jako OSPOD), kterého najdeš na městském nebo obecním úřadě podle místa tvého bydliště. Tento postup se hodí na závažné problémy v rodině (například týrání, neshody s rodiči), kdy by ti mohl pracovník/pracovnice poradit, jak postupovat a konkrétní kroky by činil/a s tebou.</li><li>Napiš <strong>ombudsmanovi</strong> na <a href="mailto:deti@ochrance.cz">deti@ochrance.cz</a> ideálně v případech, kdy si stěžuješ na nějaký úřad, jsi diskriminován/a nebo máš problémy například v dětském domově (blíže o možnostech ombudsmana <a href="http://deti.ochrance.cz/cim-se-zabyva/">zde</a>). Počítej ale, že nemáme službu 24 hodin denně.&nbsp;Některý z našich právníků či&nbsp;právniček&nbsp;se ti&nbsp;ozve, jakmile to bude možné, obvykle nejpozději za 3 dny.&nbsp;Ppokusí se tě nasměrovat, jak tvou situaci řešit. Můžeš se také podívat, <a href="http://deti.ochrance.cz/jakymi-pripady-jsme-se-uz-zabyvali/">jaké případy už ombudsman řešil</a>. </li></ul>

---
title: Nevíš si rady?
perex: Vždy je dobré mít se kam obrátit a nebýt na problémy sám nebo sama. Není
  ale lehké najít tu správnou osobu nebo instituci, proto tady najdeš pár rad,
  jak se co nejlépe a nejrychleji zorientovat.
linky: Ombudsman Ti nemůže pomoci v situacích, kdy je ti smutno, nepohodl/a ses
  s kamarády, rodiče se na Tebe zlobí, protože jsi ztratil/a klíče apod. Ale ani
  v těchto případech nejsi úplně sám či sama. Je možné např. zavolat na
  [některou z linek důvěry](/pomoc/linky/).
---
1. Napřed se pokus ideálně **jednou větou zformulovat, co vlastně potřebuješ** (například: *Potřebuji s někým probrat, co se děje doma. Potřebuji pomoci vyřešit dluhy. Nevím, kam jít, když mám problémy ve škole apod.*)
2. **Oslov někoho z okolí, komu důvěřuješ**. Může to být rodič, jiný příbuzný, soused, učitelka ve škole, trenér sportovního oddílu apod. a poraď se s ním, koho z odborníků oslovit.
3. Pokud nikoho takového nemáš nebo se stydíš, zkus si sám nebo sama vybrat mezi následujícími možnostmi podle povahy tvého problému a jeho naléhavosti:

* * Zavolej nebo napiš některé z **[linek důvěry](https://deti.ochrance.cz/pomoc/linky/)**. Většina z nich funguje velmi operativně. Hodí se to tedy na urgentní případy, kdy nevíš, kudy kam.

  * Obrať se na **sociálního pracovníka/ sociální pracovnici tzv. orgánu sociálně-právní ochrany dětí** (označovaného jako "OSPOD" nebo "sociálka"). Sídlí na městském úřadě (nebo úřadu městské části či obvodu) v každém větším městě. Tento postup se hodí na závažné problémy v rodině (například týrání, neshody s rodiči). OSPOD Tě musí vyslechnout, poradit a pomoct Ti najít řešení.

  * Napiš [nám](https://deti.ochrance.cz/kdo/jak/). Ideálně v případech, kdy si stěžuješ na nějaký úřad, jsi diskriminován/a nebo máš problémy například v dětském domově. Pokud Ti nebudeme moct pomoci, alespoň Ti poradíme, kde a jak najít vhodnou pomoc. Počítej ale, že nemáme službu 24 hodin denně. Snažíme se však reagovat nejpozději do tří dnů. Do té doby se [podívej, jestli jsme již neřešili podobnou situaci](https://deti.ochrance.cz/pripady/) s někým jiným.
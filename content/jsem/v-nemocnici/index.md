---
title: Jsem v psychiatrické nemocnici (léčebně)
perex: >-
  Ahoj holky, ahoj kluci, čtěte dál, pokud se stane, že se léčíte na
  psychiatrii a potřebujete informace o souhlasu s pobytem a léčbou. Dozvíte
  se, jaká práva v tomto ohledu máte.


  Ke stažení také [zde](/media/letak_-_dite_na_psychiatrii_s_nf.pdf).
questions:
  - title: Souhlas s pobytem
    icon: nemocnice.png
    desc: >
      #### Tvůj souhlas nebo nesouhlas s pobytem v nemocnici


      V naprosté většině případů musí nemocnice mít souhlas s přijetím pacienta. Souhlas se dává lékaři a sepisuje se před nástupem.


      Lékař posoudí, jestli můžeš udělit souhlas Ty. Nezáleží tolik na Tvém věku, ale na tom, jestli jsi schopný(á) se vyjádřit, porozumět a zhodnotit důsledky svého rozhodnutí. Pokud toto rozhodnutí udělat můžeš, lékař se jím bude řídit. Na souhlasu s pobytem v nemocnici bude Tvůj podpis.


      V každém případě máš právo, aby Ti lékař vysvětlil proč máš být v nemocnici,


      - jak by Ti pobyt v nemocnici mohl prospět,

      - co se s Tebou bude v nemocnici dít a

      - co by pro Tebe znamenalo, pokud bys nenastoupil(a).


      #### Souhlas nebo nesouhlas rodiče


      Pokud o pobytu v nemocnici nemůžeš rozhodnout Ty, dává souhlas rodič (nebo jiný zástupce, třeba i ředitel dětského domova).


      Lékař Tě ale i tak do rozhodování zapojí a zohlední Tvůj názor. Řekne Ti dopředu informace o Tvém zdravotním stavu a potřebnosti Tvého pobytu. V souhlasu

      s pobytem bude zapsán také Tvůj názor.
  - title: Souhlas s léčbou
    icon: lecba.png
    desc: >
      Je rozdíl mezi souhlasem s pobytem v nemocnici a souhlasem s léčbou.
      Během pobytu v nemocnici se totiž řeší, jak bude vypadat léčba
      (nejsou to jen léky). I k tomu si lékař žádá souhlas. Už ale
      nebývá písemný.
        
      #### Tvůj souhlas nebo nesouhlas


      Lékař Tě musí informovat o plánovaných vyšetřeních a léčbě. A pokud jsi schopný(á) tomuto porozumět, vyjádřit se a zhodnotit důsledky svého rozhodnutí, dáváš souhlas nebo nesouhlas Ty.


      #### Souhlas nebo nesouhlas rodiče


      Když o plánovaných vyšetřeních a léčbě ještě nemůžeš rozhodovat, dává souhlas rodič (nebo jiný zástupce). Lékař Ti opět musí vše vysvětlit a zajímat se o Tvůj názor.
  - title: Bez souhlasu
    icon: nesouhlas.png
    desc: >
      Pobyt v nemocnici a léčba jsou někdy možné i bez Tvého souhlasu nebo
      souhlasu Tvého rodiče či jiného zástupce. Ale jen když je Tvůj
      zdravotní stav vážný a je potřeba, aby Ti lékaři poskytli péči
      opravdu rychle (bezodkladně).
  - title: Co dělat, když nechci být na psychiatrii nebo nesouhlasím s léčbou?
    icon: zamykat.svg
    desc: >-
      #### Soud


      Pokud o svém pobytu v nemocnici nemůžeš rozhodnout sám/sama, mají právo rozhodnout rodiče a někdy i lékař. I tak ale musí naslouchat tvému názoru, proto je důležité jim sdělit konkrétní důvody, proč si pobyt v nemocnici nepřeješ. V situaci, kdy s pobytem jasně a vytrvale nesouhlasíš, může jejich rozhodnutí zkontrolovat soud. Můžeš se na něj sám/sama obrátit. Jak v takovém případě postupovat, Ti vysvětlí lékař. A měl by ti s tím také pomoci.


      **A za určitých okolností má lékař dokonce povinnost oznámit soudu Tvůj vážný nesouhlas s pobytem** (záleží na Tvém věku a vyspělosti).


      Nemusíš souhlasit ani s léčbou, o které rozhodl někdo jiný. Pokud Ti už bylo 14 let a máš vážné výhrady, můžeš se obrátit na soud. Lékař nebo třeba sociální pracovník v nemocnici Ti v tom může pomoci. Jen v této situaci zákon stanoví přesnou věkovou hranici, tedy od 14 let. Ve všech ostatních situacích se souhlas nebo nesouhlas posuzuje podle rozumové a volní vyspělosti přiměřené věku.


      #### Stížnost


      Pokud máš v nemocnici nějaké problémy, můžeš podat stížnost. Napiš nebo řekni lékaři, primáři nebo řediteli nemocnice.
  - title: Kde najdu, co už ombudsman zjistil a řekl o dětských psychiatriích?
    desc: >-
      Zprávy z návštěv zařízení pro děti najdeš v [Evidenci stanovisek
      ochránce](https://eso.ochrance.cz/) (v záložce Oblast práva vyber 807
      Detence - zdravotnická zařízení). 


      Poslední souhrnná zpráva z návštěv zařízení dětské psychiatrie je k dispozici [zde](https://www.ochrance.cz/uploads-import/ESO/Brozura%20detska%20psychiatrie%2008-22%20online.pdf). Jsou v ní mimo jiné popsány problémy, na které ombudsman narazil během systematických návštěv zařízení, ale také doporučení, jejichž přijetí by napomohlo ke zlepšení psychiatrické péče o dětské pacienty.


      Kouknout můžeš také na podrobnou [tiskovou zprávu](https://www.ochrance.cz/aktualne/v_komunikaci_s_detskymi_pacienty_na_psychiatriich_je_co_zlepsovat-_jejich_primerene_zapojeni_do_rozhodovani_zvladaji_jen_nektere_nemocnice/) z prosince 2022.
    icon: soud.png
---

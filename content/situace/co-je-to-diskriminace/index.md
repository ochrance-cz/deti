---
title: Co je to diskriminace?
perex: >-
  Už ses někdy setkal/a s tím, že by se někdo na invalidním vozíku neměl jak
  dostat do obchodu? Přišlo ti zvláštní, že nevidomý nemůže jít se svým
  asistenčním psem do nemocnice? Slyšel jsi, že na konkrétní práci nebyla
  přijata žena, jen proto, že je žena? Mohlo jít o diskriminaci, a co se dá v
  takové situaci dělat?
oblasti: "Diskriminace"
---

<h5>Co to vlastně diskriminace je?</h5><p>Diskriminace je takové jednání, kdy se s jednou osobou zachází ve stejné nebo srovnatelné situaci hůře než s&nbsp;jinou, a to bez rozumného odůvodnění, na základě zakázaného diskriminačního důvodu. Takovým důvodem je rasa, etnický původ, národnost, pohlaví, sexuální orientace, věk, zdravotní postižení, náboženské vyznání, víra či světový názor.</p><p><em>Příklady: číšník v restauraci odmítne obsloužit hosta z důvodu jeho příslušnosti k etnické skupině; na práci s vysokozdvižným vozíkem ve skladu není přijata žena, i když má potřebné vzdělání s odůvodněním, že ženy se na tuto práci nepřijímají.</em></p><h5>Kde je diskriminace zakázána?</h5><p>Zákaz diskriminačního chování podle antidiskriminačního zákona platí v zaměstnání, podnikání, vzdělání, v sociální oblasti, zdravotní péči, poskytování zboží a služeb včetně bydlení pokud jsou nabízeny veřejnosti.</p><p>Diskriminaci však zakazují i jiné zákony: ve vzdělávání jde o školský zákon, zákaz diskriminace v zaměstnání upravuje např. zákon o zaměstnanosti, zákoník práce a služební zákon, diskriminaci v podnikání postihuje i zákon o veřejných zakázkách, zákaz diskriminace v poskytování zboží a služeb je i součástí zákona o ochraně spotřebitele. Obecný a nejširší zákaz diskriminace je obsažen v Listině základních práv a svobod.</p><h5>Jak se bránit?</h5><p>Pomoc obětem diskriminace poskytuje ze zákona ombudsman. Není na to ale sám, ve většině oblastí popsaných v&nbsp;předchozím odstavci jsou ještě jiné instituce, co mohou pomoci (např. inspekce práce, česká školní inspekce, česká obchodní inspekce apod.). A vždy je také možné se obrátit na soud.</p><p></p><p><strong>Pokud ses ale ty osobně nebo někdo z&nbsp;tvého okolí dostal do situace, kdy mohlo jít o diskriminaci, neboj se zeptat a věc řešit. Napíšeš-li ombudsmanovi na e-mail&nbsp;<a href="mailto:deti@ochrance.cz">deti@ochrance.cz</a>&nbsp;(dospělí mohou psát na&nbsp;<a href="mailto:podatelna@ochrance.cz">podatelna@ochrance.cz</a>), na tvůj případ se podívá právník nebo právnička a dá ti určitě vědět, co je možné dělat. Nezavírej oči před diskriminací, jednou se může týkat i tebe. Jestli tě diskriminace zajímá, sleduj tyto internetové stránky a dozvíš se, jaké konkrétní případy už ombudsman v&nbsp;České republice řešil. Více informací nalezneš také <a href="https://www.ochrance.cz/pusobnost/rovne-zachazeni-a-diskriminace/" target="_blank">zde</a>.</strong></p></div>

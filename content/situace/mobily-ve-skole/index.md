---
title: Můžou školy zakázat žákům používat mobilní telefony?
perex: >-
  Ochránce se občas setkává s dotazy, jak je to s používáním mobilů ve škole.
  Nedávno se na něj obrátil chlapec, kterému se nelíbilo, že ve škole nesmí
  používat svůj mobilní telefon, a to ani o přestávce.
oblasti: "Škola"
---

<p>Každá škola musí mít školní řád, který vytváří ředitel nebo ředitelka školy. Ve školním řádu je většinou popsáno, kdy můžou žáci používat mobilní telefony. Podle zákona školní řád může používání mobilních telefonů omezit nebo zakázat, s&nbsp;výjimkou jejich používání v&nbsp;nezbytném rozsahu ze zdravotních důvodů. Hlavní povinností žáků (vyplývající ze školského zákona) je řádně docházet do školy a řádně se vzdělávat. Pokud školní řád omezuje používání mobilních telefonů ve vyučování, může to být proto, aby se žáci v hodinách soustředili a plnili povinnosti, které jim ukládá školský zákon.</p><p>Pokud s nastavením pravidel pro používání mobilů ve své škole nesouhlasíš, pobav se o tom se svými spolužáky. Změny můžete společně navrhnout na zasedání školního parlamentu/školní žákovské samosprávy. Pokud žádný/žádnou ve škole nemáte, můžete jít rovnou za ředitelem či ředitelkou školy nebo za školskou radou, která je zřízena&nbsp;při většině škol a která schvaluje školní řád.&nbsp;</p><p>Pokud neuspějete, můžete se obrátit na <a href="https://www.csicr.cz/cz/Poradna-QL/Poradna/Jak-podavat-stiznosti,-podnety,-petice/Stiznosti,-podnety,-petice" target="_blank">Českou školní inspekci</a>, která se věcí může také zabývat.</p></div>

---
title: I děti si mohou stěžovat na lékaře
perex: Od kolika let si můžu stěžovat?
oblasti: "Zdravotnictví"
---

<p>Každý pacient, který není spokojený s poskytnutými zdravotními službami, může podat stížnost. <br />Ombudsman zastává názor, že podání stížnosti není omezeno věkem stěžovatele. Ministerstvo zdravotnictví ale říkalo, že za děti do 18 let podávají stížnosti jejich rodiče. Požadovali jsme proto, aby Ministerstvo zdravotnictví uznalo, že stížnost může podat i dětský pacient sám. </p><p>Nakonec nám dali za pravdu a potvrdili, že i dětský pacient může podat stížnost na lékaře nebo nemocnici podle zákona o zdravotních službách.</p><p>Podání stížnosti není omezeno tvým věkem, měl/a bys ale rozumět tomu, na co si stěžuješ a být schopný/á se vyjádřit, porozumět a zhodnotit důsledky svého rozhodnutí.</p><h4>Na co si můžu stěžovat?</h4><p>Stěžovat si nemusíš jen na samotnou péči, kterou ti doktor poskytnul, ale i na související věci, například pokud se k tobě choval hrubě nebo nevhodně, pokud ti nechtěl vysvětlit tvůj zdravotní stav nebo pokud tě odmítnul ošetřit, nepustil k tobě v nemocnici tvoji rodinu a podobně.</p><p>Za podání stížnosti nic neplatíš.</p><p>Pokud se rozhodneš stížnost podat, nemusíš se ničeho bát. Nesmí to ovlivnit tvoji další léčbu a nikdo (ani doktoři) ti nesmí zazlívat, že sis stěžoval/a.</p><h4>Kde si můžu stěžovat?</h4><p>Stěžovat si můžeš nejprve řediteli nemocnice nebo přímo lékaři (jde-li o praktického lékaře, zubaře nebo jiného odborného lékaře). </p><p>A pokud se ti nebude líbit odpověď ředitele nemocnice/lékaře, můžeš se obrátit na krajský úřad v kraji, ve kterém je nemocnice/ve kterém ordinuje lékař. </p><p>V některých případech se stížnostmi nezabývají krajské úřady. Tyto výjimky najdeš <a href="https://www.ochrance.cz/letaky/zdravotnictvi-stiznosti/zdravotnictvi-stiznosti.pdf" target="_blank">tady</a>.</p><p>Více informací o tom, jak a na koho se obrátit, najdeš tady. Můžeš nám i zavolat na linku 542 542 888, kde Ti vše rádi vysvětlíme nebo nám napsat na <a href="mailto:deti@ochrance.cz">deti@ochrance.cz</a>.</p></div>

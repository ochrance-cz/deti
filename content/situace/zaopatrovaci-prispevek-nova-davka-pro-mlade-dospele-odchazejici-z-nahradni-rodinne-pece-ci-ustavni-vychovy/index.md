---
title: >-
  Zaopatřovací příspěvek - nová dávka pro mladé dospělé odcházející z náhradní
  rodinné péče či ústavní výchovy
perex: >-
  Obrátila se na nás Eva, která vyrůstá dlouhodobě u pěstounů. V příštím měsíci
  oslaví 18. narozeniny. Dotazovala se nás, zda může po nabytí zletilosti od
  státu&nbsp;pobírat nějaké peníze, jelikož chce zůstat v pěstounské rodině a
  dál studovat. Upozornili jsme&nbsp;jí, že od počátku roku 2022 došlo v této
  oblasti k velké změně.
oblasti: "Dávky"
---

<p>Zaopatřovací příspěvek je nová dávka určená pro mladé dospělé (tj. osoby po dosažení zletilosti nebo přiznání plné svéprávnosti), kteří do té doby byli v pěstounské péči, poručenské péči nebo ústavní výchově.</p><p>Poskytuje se jako</p><ul><li><strong>jednorázový</strong> ve výši <strong>25 000 Kč</strong>, který nahrazuje dosavadní příspěvek při ukončení pěstounské péče, a</li><li><strong>opakovaný</strong> ve výši <strong>15 000 Kč měsíčně</strong>, který do budoucna nahradí jednu z pěstounských dávek – prodloužený příspěvek na úhradu potřeb dítěte (pokud jsi byl v pěstounské nebo poručnické péči, můžeš si do konce roku 2027 vybrat, zda budeš i nadále pobírat příspěvek na úhradu potřeb dítěte, nebo požádáš o nový zaopatřovací příspěvek).</li></ul><p>Nárok na <strong>opakovaný</strong> zaopatřovací příspěvek Ti vznikne, pokud</p><ul><li>a)&nbsp;<em>náhradní rodinná péče nebo ústavní výchova trvala zákonem stanovenou dobu</em> (<strong>3 roky</strong>, pokud se o Tebe staral někdo z příbuzných nebo blízkých, anebo <strong>12 měsíců</strong> ve všech ostatních případech),<br />Pro specifické případy zákon stanoví <strong>výjimky</strong><br />Generální ředitelství Úřadu práce ČR také může na základě písemné odůvodněné žádosti <strong>prominout</strong> splnění této podmínky.</li><li>b)&nbsp;<em>jsi nezaopatřený</em>, tj. ve věku do 26 let a studuješ, nebo pro nemoc nemůžeš studovat nebo pracovat,</li><li>c)&nbsp;<em>nebyl jsi pravomocně odsouzen k nepodmíněnému trestu odnětí svobody, který dosud nebyl zahlazen</em> (úřad práce si vyžádá výpis z rejstříku trestů),</li><li>d)&nbsp;<em>máš vypracovaný individuální plán a poskytuješ součinnost při jeho vyhodnocování a aktualizaci</em> (vypracovává ho sociální pracovník obecního úřadu obce s rozšířenou působností).</li></ul><h4>POZOR! Nárok na zaopatřovací příspěvek Ti zanikne, jestliže třikrát bez vážného důvodu změníš obor studia.</h4><p>&nbsp;</p><p>Nárok na <strong>jednorázový</strong> zaopatřovací příspěvek Ti vznikne, pokud ke dni dosažení 18. roku věku nebo přiznání plné svéprávnosti (např. uzavřením manželství před nabytím zletilosti)</p><ul><li>a)&nbsp;<em>nejsi nezaopatřeným dítětem</em>&nbsp; (tj. pracuješ a současně nestuduješ, nebo nestuduješ ani nepracuješ, byť můžeš), nebo</li><li>b)&nbsp;<em>přestaneš splňovat podmínky pro opakovaný zaopatřovací příspěvek</em> (například nebudeš-li spolupracovat se sociálním pracovníkem při vyhodnocování Tvého individuálního plánu).</li></ul><h4>POZOR! Jednorázový zaopatřovací příspěvek Ti nenáleží, pokud Ti zařízení při propuštění z ústavní výchovy poskytlo věcnou pomoc (např. vybavení do domácnosti) nebo jednorázový peněžitý příspěvek, a to i v případě, že&nbsp;byly v nižší výši než 25 000 Kč.</h4><p>&nbsp;</p><p><strong>Žádost</strong> o zaopatřovací příspěvek musíš podat na <strong>úřadu práce v místě svého trvalého pobytu</strong>. Formulář žádosti v elektronické podobě včetně výčtu povinných příloh najdeš na webu Ministerstva práce a sociálních věcí (<a href="https://www.mpsv.cz/web/cz/-/zadost-o-zaopatrovaci-prispevek-jednorazovy" target="_blank">jednorázový</a>, <a href="https://www.mpsv.cz/web/cz/-/zadost-o-zaopatrovaci-prispevek-opakujici-se" target="_blank">opakovaný</a>).</p><p>Zaopatřovací příspěvek Ti úřad práce vyplatí <strong>měsíčně pozadu</strong>, tedy například dávku za leden Ti vyplatí až v únoru.</p><p>Další informace k zaopatřovacímu příspěvku a ostatním změnám v dávkách pěstounské péče najdeš na webu <a href="https://www.uradprace.cz/web/cz/davky-pestounske-pece-a-zaopatrovaci-prispevky1" target="_blank">Úřadu práce ČR</a>.</p></div>

---
title: Jsem v dětském domově daleko od rodičů. Je to v pořádku?
perex: >-
  Ombudsman se nedávno zabýval případem, kdy si matka stěžovala, že její syn je
  umístěný v dětském domově příliš daleko od jejího bydliště.
oblasti: "Ústavní a ochranná výchova"
---

<p>Ombudsman zjistil, že chlapec pobýval nejprve v diagnostickém ústavu. Ten po čase navrhl přemístit chlapce do dětského domova, který byl vzdálený 100 kilometrů od bydliště jeho matky a bratra. Sociální pracovnice orgánu sociálně-právní ochrany dětí (zkratka „OSPOD“) souhlasily, soud návrhu vyhověl a chlapec byl přemístěn. Kvůli přemístění začala mít rodina chlapce (zejména matka a jeho bratr) problém za ním jezdit. Cesta byla dlouhá a stála hodně peněz. Proto chlapce nenavštěvovali často. </p><p>Ombudsmanovi se rozhodnutí o přemístění nelíbilo. Nemohl změnit rozhodnutí soudu, na to nemá pravomoc, ale postup vytkl sociálním pracovnicím OSPOD. Ty by totiž měly hájit nejlepší zájem dítěte. A v tomto případě bylo v zájmu dítěte podpořit jeho častý kontakt s rodinou. Ombudsman sociálním pracovnicím OSPOD zdůraznil, že nemají povinnost řídit se jen doporučením diagnostického ústavu, ale musí posuzovat všechny skutečnosti, které do práv dítěte zasahují.&nbsp;</p><p>Ombudsmanovi se také nelíbilo, že sociální pracovnice OSPOD s chlapcem nemluvily předtím, než soudu podaly návrh na jeho přemístění. I když&nbsp; by to udělat měly, nezeptaly se chlapce, co si o přemístění myslí, ani mu nevysvětlily, co to pro něj bude znamenat. </p><p>Je dobře, že sociální pracovnice OSPOD přijaly výtky ombudsmana a zavázaly se, že napříště již budou postupovat v souladu s jeho doporučeními. <br />Situace v chlapcově rodině se naštěstí po čase zlepšila a on se mohl vrátit domů. </p><h3>Víš, co je to diagnostický ústav?</h3><p>Jedná se o zařízení (tzv. školské zařízení pro výkon ústavní a ochranné výchovy), kam soud umisťuje děti buď tzv. předběžným opatřením, rozhodnutím o nařízení ústavní výchovy nebo uložení ochranné výchovy. Děti by v něm měly pobývat pouze krátkou dobu, zpravidla ne delší než 8 týdnů. Během pobytu děti spolupracují s psychologem, speciálním pedagogem, terapeutem a vychovateli. Ti všichni se podílí na tzv. diagnostické zprávě, která soudu a OSPOD pomáhá určit další (dlouhodobější) zařízení, které by mělo být pro dítě nejvhodnější.&nbsp; </p></div>

---
title: Co dělat, když mi ještě nebylo 15 a pošta mi nechce vydat balík?
perex: >-
  Ombudsmanovi napsal čtrnáctiletý Tomáš, který si za ušetřené kapesné objednal
  zboží na internetu. Balík mu ale na poště odmítli vydat, protože mu ještě
  nebylo 15 let. Považoval&nbsp;to za přímou diskriminaci z důvodu věku.
oblasti: "Diskriminace"
---

<p>Tomáš se na poště prokázal platným cestovním pasem. Pracovnice pošty ale Tomášovi tvrdila, že podle poštovních podmínek nemůže zásilku vydat osobě mladší 15 let. Zásilku tedy museli vyzvednout Tomášovi rodiče. </p><p>Ombudsman vyzval Českou poštu k&nbsp;vyjádření a zároveň prozkoumal podmínky u konkurence (u ostatních držitelů poštovní licence). Ukázalo se, že podmínku věku pro vydání zásilky stanoví pouze Česká pošta. Ombudsman dospěl k&nbsp;závěru, že pokud pošta znemožňuje převzetí zásilky osobě mladší 15 let, dopouští se přímé diskriminace této osoby z&nbsp;důvodu věku. V&nbsp;daném případě tedy dochází k nezákonnému znevýhodnění osob mladších 15 let.</p><p>Zároveň je takový postup v&nbsp;rozporu s&nbsp;právem dítěte na ochranu jeho soukromí, protože dochází ke svévolnému zasahování do jeho korespondence. Proto ombudsman vedení České pošty doporučil, aby poštovní podmínky upravila a požadavek minimálního věku odstranila. Pošta to odmítla. </p><p>Ombudsman se proto obrátil na Český telekomunikační úřad a vyzval jej, aby postup pošty prošetřil. Tento úřad je totiž povinen dohlížet na to, zda není spotřebitel v&nbsp;oblasti poštovních služeb diskriminován. Úřad napsal ombudsmanovi, že má na věc stejný názor a přislíbil, že věc s&nbsp;Českou poštou napraví.&nbsp;S pomocí Českého telekomunikačního úřadu pak ombudsman přiměl Českou poštu ke změně pravidel.</p></div>

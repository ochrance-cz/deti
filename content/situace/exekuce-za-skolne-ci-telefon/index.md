---
title: Nezaplatil jsi školné nebo telefon?
oblasti: "Dluhy"
---

<p>Lidové noviny zveřejnily informaci o tom, že studenti dluží miliony vysokým školám. Školy evidují asi deset tisíc dlužníků, kteří nezaplatili poplatky za prodloužení studia. Až tisícovku z těchto studentů čeká exekuce. Kromě vysokých škol studenti nejčastěji dluží bankám a mobilním operátorům.</p><p>Nejlepší je platit včas, a když už dluh vznikne, snažit se s&nbsp;věřitelem dohodnout na splátkovém kalendáři. Vždy je lepší nenechat věc dojít až k&nbsp;exekuci, s&nbsp;tou se vám splácení dluhu o dost prodraží.</p><p><strong>Se samotnou exekucí&nbsp;ti ombudsman nepomůže</strong>, protože není oprávněn přímo prověřovat postup soudních exekutorů ani jejich komory. Může jen prověřit postup ministerstva spravedlnosti, případně předsedy soudu, kteří nad exekutory vykonávají státní dohled.</p><p>Aby mohlo dojít k&nbsp;exekuci, musí existovat tzv. exekuční titul. Nejčastěji jde o rozhodnutí soudu ukládající určitou povinnost. Může se jednat také o rozhodčí nález, rozhodnutí správního orgánu či třeba notářský nebo exekutorský zápis se svolením k vykonatelnosti. </p><p><strong>Některá z těchto rozhodnutí mohou být vykonatelná, přestože&nbsp;jsi se o nich nikdy nedozvěděl.</strong> Důvodem jsou speciální pravidla doručování (takzvané náhradní doručení), která se mohou uplatnit pro případ, že si nevyzvedáváš zásilky na adrese svého trvalého pobytu, případně se na této adrese vůbec nezdržuješ a nevyužil jsi možnosti nahlásit ohlašovně (obecnímu úřadu v místě svého trvalého pobytu) adresu, na kterou vám mají být doručovány písemnosti. Proto pak mají někteří dlužníci pocit, že na ně exekuce „padla“ jak blesk z&nbsp;čistého nebe. Pokud by ale při doručování skutečně došlo k&nbsp;chybě, můžeš se proti exekuci bránit u soudního exekutora <strong>návrhem na zastavení exekuce ve lhůtě 30 dnů od doručení vyrozumění soudního exekutora o zahájení exekuce</strong>.</p><p>Pokud si <strong>nejsi jistý/á existencí svých dluhů</strong>, o&nbsp;kterých již v minulosti mohl rozhodnout soud a&nbsp;ty&nbsp;ses se to nedozvěděl (například proto, že si nevyzvedáváš poštu nebo se na adrese trvalého pobytu nezdržuješ), můžeš u okresního soudu podle svého bydliště nahlédnout do spisů z takzvaných nalézacích řízení. Stejně tak můžeš nahlížet do spisů týkajících se soudního výkonu rozhodnutí nebo exekuce (úplné informace o průběhu exekuce však získáš z exekučního spisu vedeného soudním exekutorem).</p></div>

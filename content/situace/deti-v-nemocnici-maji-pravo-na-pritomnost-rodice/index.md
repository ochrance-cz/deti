---
title: Mají děti v nemocnici právo na přítomnost rodiče?
perex: >-
  Občas slýcháme, že nemocnice neumožnila rodiči zůstat s dítětem v nemocnici.
  Může se to stát? Děti přece mají právo být se svým rodičem, a to i když jsou
  právě v nemocnici. Existují však výjimky.
oblasti: "Zdravotnictví"
---

<p>Přínos přítomnosti rodiče k celkové pohodě dítěte, a tím i jeho rychlejšímu uzdravení, je nepochybný. Dítě má u sebe známou tvář, osobu, které věří, což mu pomůže zmírnit stres z neznámého nemocničního prostředí.</p><p><strong>I rodič má v nemocnici povinnosti</strong></p><p>Pokud to umožňuje vybavení nemocnice, pobyt rodiče nenaruší poskytování zdravotních služeb anebo ho nevylučuje nějaký právní předpis, nemocnice musí rodiči dovolit zůstat se svým dítětem. Rodiče a jiné návštěvy pacientů však musí dodržovat právní předpisy a vnitřní řád nemocnice. Nesmí narušit poskytnutí zdravotních služeb jak svému dítěti, tak ostatním pacientům.</p><p>Někdy se ale může stát, že nepřetržitou přítomnost rodičů u dítěte nedovolují provozní podmínky nemocnice či vnitřní řád a nemocnice proto pobyt rodiči neumožní. V takovém případě musí svůj postoj náležitě odůvodnit a vysvětlit.</p><p>S vnitřním řádem musí nemocnice své pacienty seznámit. Lze ho dohledat buď přímo v nemocnici, nebo i na webových stránkách některých nemocnic. Ani do vnitřního řádu si však nemocnice nemůže napsat, cokoliv se jí zlíbí. Obsah vnitřního řádu totiž nesmí zasahovat do práv pacienta nad nezbytně nutnou míru.</p><p><strong>Jednotka intenzivní péče</strong></p><p>Právo dítěte na nepřetržitou přítomnost rodiče tedy neplatí vždy a v některých případech převáží jiný zájem. Např. na oddělení jednotky intenzivní péče se může jednat o požadavek na klid vážně ohrožených pacientů. Pobyt rodičů zde proto lze omezit.</p><p><strong>Chřipka a další nakažlivá onemocnění</strong></p><p>K omezení kontaktu může dojít také během zvýšeného výskytu nakažlivých onemocnění – typicky to bývá v období chřipek. Nemocnice tak chrání své pacienty, aby se nenakazili těmito nemocemi.</p><p><strong>Operační sál</strong></p><p>Místem, kde nemocnice může omezit kontakt dítěte s rodičem, je i operační sál. V některých nemocnicích ale může rodič zůstat se svým dítětem až do jeho uspání.</p><p><strong>Doprovod dítěte</strong></p><p>S nejmenšími dětmi (do 6 let) může nemocnice přijmout i jejich doprovod (nejčastěji rodiče nebo jiného rodinného příslušníka) jako tzv. průvodce. Ten nemusí za pobyt v nemocnici platit, pokud:</p><p>(1) zdravotní stav dítěte vyžaduje, aby s ním byl rodič po celý den, nebo<br />(2) se dospělý musí zaškolit v tom, jak o dítě doma pečovat.</p><p>Doprovod může být v nemocnici zadarmo i se starším dítětem, o tom však nejprve rozhoduje zdravotní pojišťovna dítěte.</p><p><strong>Přímo s dítětem, nebo v jiném pokoji?</strong></p><p>Zda rodič zůstane na pokoji přímo s dítětem, v jiném pokoji či blízké budově záleží na možnostech nemocnice. Doufáme ale, že s postupem času budou nemocnice při rekonstrukcích pamatovat na potřeby dětí i jejich rodičů.</p><p><strong>Vyskytl se problém?</strong></p><p>Pokud má rodič neobvyklé požadavky nebo si nemocnice myslí, že narušuje poskytování zdravotních služeb, je vždy nejlepší domluvit se na řešení, které bude vyhovovat všem. Jestliže se situaci nepovede vyřešit dohodou a rodič má za to, že nemocnice nepostupovala správně, může si stěžovat (k tomu podrobněji <a href="https://www.ochrance.cz/fileadmin/user_upload/Letaky/Zdravotnictvi-stiznosti.pdf" target="_blank">zde</a>).</p></div>

---
title: >-
  Mohou pro mě po příchodu do dětského domova platit jiná pravidla než pro
  ostatní
perex: Co obecně platí?
oblasti: "Ústavní a ochranná výchova"
---

<p>Nedávno ombudsman řešil případ sedmnáctileté Žanety, kterou do dětského domova umístil soud. U rodičů být nemohla a s určenými poručníky být nechtěla. Po příchodu do dětského domova (první měsíc) Žaneta musela odevzdat mobil a měla k němu přístup pouze jednu hodinu denně. Ředitel dětského domova také zakázal, aby ji navštěvoval její přítel nebo aby k němu mohla jet na víkend. I přístup k internetu měla pouze omezený, a kromě odchodu do školy vzdálené jen několik stovek metrů nemohla samostatně odejít mimo areál zařízení. </p><p>Ochránci se přístup zařízení nelíbil. Kontaktoval proto také sociální pracovnici OSPOD, která měla dívku na starosti. Ani ta však s věcí nic neudělala. Zařízení trvalo na tom, že tato omezení jsou během prvního měsíce pobytu dívky v domově nutná. Po rozsáhlé komunikaci dětský domov i OSPOD uznali svou chybu. Zařízení s příchodem nového ředitele změnilo vnitřní řád. OSPOD slíbil, že napříště bude postupovat podle doporučení ombudsmanky.&nbsp;</p><p>Kdybys chtěl/a vědět víc, podrobně jsme případ popsali ve <a title="Otevření do nového okna" href="http://eso.ochrance.cz/Nalezene/Edit/5694" target="_blank">zprávě ombudsmana</a>&nbsp;<img alt="" src="typo3/ext/od_linkdesc/icons/external.gif" class="od_linkdesc_icon_external" /> a jeho <a title="Otevření do nového okna" href="http://eso.ochrance.cz/Nalezene/Edit/6374" target="_blank">závěrečném stanovisku.</a>&nbsp;<img alt="" src="typo3/ext/od_linkdesc/icons/external.gif" class="od_linkdesc_icon_external" /></p><p>Zákon dětem umístěným z ústavních zařízeních (dětském domově, dětském domově se školou, výchovném či diagnostickém ústavu či středisku výchovné péče) garantuje práva, do kterých personál zařízení nemůže jen tak zasáhnout. A to ani s odůvodněním, že si dítě v zařízení musí zvyknout (například během prvního měsíce). </p><p>Ombudsman se však občas setkává s případy, kdy zařízení nově příchozím dětem automaticky zakazuje přijímat návštěvy blízkých, chodit na volné vycházky, telefonovat, mít u sebe vlastní mobil či používat internet.&nbsp; To však nelze. Omezení těchto práv je možné jen z vážných důvodů a je-li to v zájmu dítěte. O některých dokonce musí rozhodnout soud. Pokud by ses s něčím takovým setkal/a, neboj se ozvat. Můžeš zavolat nebo napsat sociálním pracovníkům OSPOD. Ti by tě měli v zařízení pravidelně navštěvovat. Stejně tak můžeš kontaktovat <a href="jak-se-na-ochrance-obratit/">nás</a>.&nbsp;</p></div>

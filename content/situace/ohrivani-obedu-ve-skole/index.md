---
title: Musí mi škola umožnit ohřát si v jídelně vegetariánské obědy z domu?
oblasti: "Škola"
---

<p>Ombudsmanovi napsal otec, který se marně snažil přesvědčit ředitelku školku, aby jeho synům ve školní jídelně umožnila ohřát vegetariánské obědy, které by si chlapci nosili z domu. Rodiče nechtěli, aby kvůli vegetariánství byli chlapci ochuzeni o možnost pobývat v&nbsp;dětském kolektivu. Ředitelka školky však žádost rodičů zamítla s&nbsp;tím, že by bylo možné chlapcům obědy ohřívat, pokud by rodiče do školky pořídili mikrovlnnou troubu.</p><p>Jídelny ve školách a školkách by měly být vstřícné a umožnit dětem či studentům, kteří např. ze zdravotních či světonázorových vyžadují jinou než „školní“ stravu, ohřát si ve školní jídelně obědy přinesené z&nbsp;domova. Není to sice jejich povinností, ale podle ombudsmana&nbsp;to současně neznamená, že nemohou být ke speciálním potřebám dětí tolerantní.</p><p>Ombudsman upozornil, že podobným sporem se už před časem zabýval Nejvyšší správní soud, který rovněž apeloval na vstřícnost vůči dětem. Školka či škola by neměla považovat nákup mikrovlnné trouby za zbytečnou investici sloužící jen vegetariánům. Mohou ji využívat například celiaci, kteří musí jíst výhradně bezlepkovou stravu, nebo děti, které ze zdravotních důvodů musí trvale nebo po určitou dobu dodržovat zvláštní dietu (např. po žloutence apod.). Náklady na pořízení mikrovlnné trouby ze strany školy pak i s&nbsp;ohledem na možné využití i pro další děti, nejsou nepřiměřené.</p></div>

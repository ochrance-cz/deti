---
title: Musí soud zjišťovat můj názor, když rozhoduje o změně mého příjmení?
perex: >-
  Ano. V roce 2015 to potvrdil také Ústavní soud. Rozhodl, že o tak zásadní
  otázce, jakou je změna příjmení, nemohou soudy zodpovědně rozhodovat bez
  kontaktu s tím, jehož se změna přímo dotýká.
oblasti: "Rodina"
---

<p>Tento postup vyplývá z čl. 12 Úmluvy o právech dítěte, podle kterého má dítě, které je schopno formulovat vlastní názory, právo tyto názory svobodně vyjadřovat ve všech záležitostech, které se ho dotýkají (nejen tedy v případě změny příjmení). Názorům dítěte se musí věnovat patřičná pozornost odpovídající jeho věku a vyspělosti. Za tímto účelem se dítěti zejména poskytuje možnost, aby bylo slyšeno v každém soudním nebo správním řízení, které se ho týká.</p><p>Z toho tedy plyne, že soudkyně a soudci by měli zjistit názor dítěte přímo před soudem (nebrání-li tomu zvlášť významné okolnosti). Opačným postupem by mohlo dojít k zásahu do ústavně zaručeného práva na spravedlivý proces, garantovaného v čl. 36 odst. 1 Listiny základních práv a svobod.</p><p>Ústavní soud ovšem dodává, že v žádném případě nelze z čl. 12 Úmluvy o právech dítěte dovodit, že by názor dítěte byl pro soud zavazující a že by tudíž nemohl rozhodnout odlišně od tohoto názoru. V opačném případě by totiž bylo jakékoliv soudní řízení nadbytečné – postačovalo by, aby se všechny dotčené osoby a orgány dozvěděly o názoru dítěte a z něj pak ve své činnosti nadále vycházely.</p><p>Celý text nálezu Ústavního soudu sp. zn. IV. ÚS 3900/14 ze dne 4. listopadu 2015 je dostupný <a href="https://www.usoud.cz/fileadmin/user_upload/Tiskova_mluvci/Publikovane_nalezy/IV._US_3900_14_an.pdf" target="_blank">zde</a>.</p></div>
